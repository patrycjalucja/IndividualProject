Sygn. akt III CZP 52/17
ZAGADNIENIE PRAWNE
W sprawie o ustalenie opłaty z tytułu użytkowania wieczystego na skutek apelacji
powoda od wyroku Sądu Rejonowego z dnia 7 października 2016 r.
1. czy w procesie o ustalenie wysokości kolejnej opłaty rocznej z tytułu
użytkowania wieczystego sąd uprawniony jest do zamieszczenia w
orzeczeniu rozstrzygnięcia w zakresie sposobu rozliczenia nakładów
poniesionych przez użytkownika wieczystego nieruchomości
gruntowej, wymienionych w art. 77 ustęp 4 ustawy z dnia 21 sierpnia
1997 r. o gospodarce nieruchomościami (Dz. U. z 2016 r. poz. 2147),
poczynionych przed ustaleniem opłaty dotychczasowej, których
wysokość została ustalona wraz z ustaleniem dotychczasowej opłaty
,a nie zostały one rozliczone w całości przez zaliczenie na poczet
różnicy między wcześniejszą opłatą roczną z tytułu użytkowania
wieczystego nieruchomości gruntowej a opłatą dotychczasową - w
sytuacji, gdy przedmiotem sporu jest proponowany przez właściciela
nieruchomości gruntowej wraz z kolejną aktualizacją mniej korzystny
dla użytkowania wieczystego sposób zaliczenia nierozliczonej części
nakładów,
2. w przypadku pozytywnej odpowiedzi na pierwsze pytanie, jaka kwota
nierozliczonych dotychczas nakładów winna być zaliczana na poczet
zaktualizowanej opłaty :
a) czy kwota wynikająca z różnicy między opłatą wcześniejszą a opłatą
dotychczasową,
b) czy jedynie kwota wynikająca z różnicy między opłatą dotychczasową
a opłatą zaktualizowaną,
c) czy kwota wynikająca z różnicy między opłatą wcześniejszą a
zaktualizowaną (czyli suma różnicy między opłatą wcześniejszą a
dotychczasową i różnicy między opłatą dotychczasową a
zaktualizowaną).
UZASADNIENIE
Wyrokiem z dnia 7 października 2016 r. Sąd Rejonowy w G. oddalił
powództwo G. S.A. w G. przeciwko Skarbowi Państwa reprezentowanemu przez
Starostę G. o ustalenie opłaty z tytułu użytkowania wieczystego.
W uzasadnieniu powyższego orzeczenia Sąd Rejonowy ustalił, że Skarb
Państwa jest właścicielem czterech nieruchomości, których użytkownikiem
wieczystym jest powód. Pismem z dnia 2 października 2015 roku Starosta G.
wypowiedział wysokość dotychczasowej opłaty rocznej z tytułu użytkowania
wieczystego w kwocie 36.330,33 złotych, oferując przyjęcie nowej opłaty w kwocie
37.501,26 złotych płatnej od 1 stycznia 2016 roku. Kwota 36.330,33 złotych została
ustalona ugodą zawartą w dniu 9 marca 2010 roku przed Samorządowym Kolegium
Odwoławczym w T. pomiędzy Starostą G. a G. S.A. w G. Jednocześnie strony
ustaliły, że użytkownikowi wieczystemu, na poczet różnicy pomiędzy wysokością
opłaty dotychczasowej w kwocie 11.437,85 złotych a kwotą 36.330,33 złotych,
zalicza się wartość nakładów poniesionych przez użytkownika wieczystego w
wysokości 890.015,80 złotych. W konsekwencji w latach 2010-2015 spółka G. S.A. w
G. płaciła opłaty z tytułu użytkowania wieczystego w kwotach 11.437,85 złotych
rocznie. Zatem coroczne potrącenie z tytułu nakładów wynosiło 24.892,48 złote.
Pomiędzy stronami nie było w tym czasie sporu co do tych płatności.
Do wypowiedzenia z dnia 2 października 2015 roku dotychczasowej
wysokości opłaty rocznej z tytułu użytkowania wieczystego Starosta G. dołączył
załącznik: „zestawienie opłat z odliczeniem środków na nakłady G. S.A.”, z którego
wynika, iż od 2016 roku coroczne potrącenie z tytułu nakładów wynosiłoby 1.170,93
złotych. Powód miałby zatem uiszczać opłatę roczną w kwocie 36.330,33 złotych.
G. S.A. w G. wniósł do Samorządowego Kolegium Odwoławczego w T. o
ustalenie, że aktualizacja opłaty rocznej z tytułu użytkowania wieczystego jest
nieuzasadniona. Orzeczeniem z dnia 31 grudnia 2015 roku Samorządowe Kolegium
Odwoławcze w T. oddaliło wniosek. Następnie G. S.A. w G. wniósł sprzeciw, który
SKO w T. przekazało wraz z aktami sprawy Sądowi Rejonowemu w G.
Sąd Rejonowy zważył, że spór w niniejszej sprawie pomiędzy stronami
dotyczy wyłącznie sposobu zaliczania użytkownikowi wieczystemu 
poniesionych przez niego nakładów określonych ugodą zawartą w dniu 9
marca 2010 roku przed Samorządowym Kolegium Odwoławczym w T.
Powód stoi na stanowisku, że na podstawie zawartej ugody opłata roczna z
tytułu użytkowania wieczystego faktycznie płacona powinna wynosić 11.437,85
złotych, do czasu rozliczenia całości nakładów. Jednocześnie powód nie kwestionuje
faktu naliczenia przez starostę nowej opłaty, a także co do jej wysokości – kwoty
37.501,26 złotych, ustalonej w miejsce poprzedniej w kwocie 36.330,33 złotych.
Zdaniem pozwanego opłata roczna z tytułu użytkowania wieczystego powinna
od 1 stycznia 2016 roku wynosić 37.501,26 złotych. Natomiast, na podstawie
zawartej ugody, wysokość uznanych przez pozwanego nakładów będzie zaliczana
na poczet różnicy pomiędzy wysokością opłaty dotychczasowej, a zaproponowanej w
wypowiedzeniu. Dodatkowo w ocenie pozwanego kwestia naliczania nakładów
ustalonych wcześniejszą ugodą jest poza zakresem orzekania sądu.
Po powołaniu się na przepisy ustawy z dnia 21 sierpnia 1997 roku o
gospodarce nieruchomościami (j.t. Dz.U.2015.1774) Sąd Rejonowy podkreślił, że
zaproponowana przez Starostę G. zaktualizowana opłata roczna w kwocie 37.501,26
złotych nie jest przez G. S.A. w G. kwestionowana. Wskazał także, że nie zachodzi
żaden z przypadków, określonych w art. 77 ust. 4 oraz art. 77 ust. 5 powołanej
ustawy. Nie są bowiem, w ocenie Sądu Rejonowego, przedmiotem procesu nakłady
poniesione przez użytkownika wieczystego nieruchomości po dniu dokonania
ostatniej aktualizacji ani też nakłady, które nie zostały uwzględnione w poprzednio
dokonywanych aktualizacjach. Jak już wskazano wyżej spór pomiędzy stronami
dotyczy wyłącznie nakładów poniesionych przez użytkownika wieczystego przed
poprzednio dokonaną aktualizacją, uwzględnionych i określonych ugodą zawartą w
dniu 9 marca 2010 roku przed Samorządowym Kolegium Odwoławczym w T. Brak
zatem podstaw prawnych, zdaniem Sądu I instancji, do orzekania w przedmiocie tych
nakładów, w szczególności co do sposobu zaliczania użytkownikowi wieczystemu
poniesionych przez niego nakładów przed poprzednio dokonaną aktualizacją,
uwzględnionych już podczas poprzedniej aktualizacji w zawartej ugodzie. Zdaniem
Sądu zawarta w wypowiedzeniu Starosty G. z dnia 2 października 2015 roku formuła
stwierdzająca, że użytkownikowi wieczystemu na poczet różnicy pomiędzy
wysokością opłaty dotychczasowej w kwocie 36.330,33 złotych, a opłatą
zaproponowaną w wypowiedzeniu zalicza się wartość nakładów poniesionych przez
użytkownika wieczystego ustalonych ugodą zawartą przed SKO w T, ma jedynie 
walor techniczny, regulujący sposób dalszego zaliczania nakładów poniesionych
przez użytkownika wieczystego w związku z ustaleniem nowej, wyższej opłaty
rocznej. Nie określa natomiast, czy i w jaki sposób mają być wykonywane inne
ustalenia ugody, w szczególności dotyczące zaliczenia nakładów.
Dołączony do wypowiedzenia dotychczasowej wysokości opłaty rocznej
załącznik: „zestawienie opłat z odliczeniem środków na nakłady G. S.A.”, nie ma
charakteru prawnie wiążącego strony. Z treści wypowiedzenia nie wynika aby
jakikolwiek załącznik był jego elementem, integralną częścią. Jego treść nie może
zatem kształtować obowiązków pozwanego, ani też określać ich w sposób inny,
odmienny od treści decyzji czy też orzeczeń (także ugód) kształtujących te
obowiązki.
Z uwagi na powyższe argumenty Sąd Rejonowy oddalił powództwo
podkreślając, że sposób wykonywania przez strony zawartej przez nie ugody w toku
poprzedniego postępowania aktualizacyjnego nie podlega ocenie sądu podczas
kolejnego postępowania aktualizacyjnego. Nie mogły zatem być przedmiotem oceny
sądu, z uwagi na charakter tego procesu, istotne z punktu widzenia określenia
rzeczywistej kwoty rocznej płatności, argumenty powoda dotyczące w istocie
związania pozwanego Skarbu Państwa, reprezentowany przez Starostę G., zawartą
ugodą.
O kosztach procesu Sąd I instancji orzekł na podstawie art. 98 k.p.c.
Apelację od powyższego rozstrzygnięcia wniósł powód, zaskarżając je w
całości i zarzucając mu naruszenie prawa materialnego polegające na błędnej
interpretacji art. 77 ust. 4 oraz ust. 5 ustawy z dnia 21 sierpnia 1997 r. o gospodarce
nieruchomościami poprzez ich błędna wykładnię i niewłaściwe zastosowanie, a w
konsekwencji przyjęcie, że aktualizacja opłaty rocznej dokonana w wyniku jej
wypowiedzenia przez Starostę G. pismem z dnia 2 października 2015 r. jest
zasadna, a brak jest podstaw prawnych do orzekania przez sąd pierwszej instancji w
przedmiocie nakładów, w szczególności co do sposobu zaliczania użytkownikowi
wieczystemu poniesionych przez niego nakładów, oraz przyjęcie, że
przedmiotem procesu nie były nakłady poniesione przez użytkownika wieczystego
nieruchomości po dniu dokonania ostatniej aktualizacji ani też nakłady, które nie
zostały uwzględnione w poprzednio dokonywanych aktualizacjach.
W związku z powyższym skarżący wniósł o zmianę zaskarżonego wyroku
i orzeczenie przez Sąd II instancji ustalenia opłaty rocznej za użytkowanie wieczyste 
przedmiotowych nieruchomości na poziomie kwoty miesięcznie 37.501,26 zł,
począwszy od 1 stycznia 2016 r. wraz z jednoczesnym zaliczeniem na poczet różnicy
między opłatą zaktualizowaną, a opłatą dotychczasową wartości nakładów na
urządzenia infrastruktury technicznej w wysokości 24.892,48 zł miesięcznie, tj.
ustalenie iż wartość opłaty wymaganej do zapłaty począwszy od 1 stycznia 2016 r.
powinna wynosić 12.608,78 zł miesięcznie, ewentualnie o uchylenie zaskarżonego
wyroku i przekazanie sprawy do ponownego rozpoznania przez Sąd I instancji.
W uzasadnieniu apelacji skarżący podniósł ponadto, iż nie można zgodzić się
ze stanowiskiem Sądu Rejonowego, że dołączony do wypowiedzenia
dotychczasowej opłaty rocznej załącznik „zestawienie opłat z odliczeniem środków
na nakłady G. S.A.” nie ma charakteru wiążącego dla strony. Wskazano również, że
rozliczenie nakładów zgodnie z zaproponowanym przez pozwanego sposobem, jest
sprzeczne z ogólnym celem regulacji związanej z rozliczeniem nakładów
użytkownika wieczystego na budowę urządzeń infrastruktury technicznej.
W odpowiedzi na apelację pozwany wniósł o jej oddalenie w całości oraz
zasądzenie od powoda na jego rzecz kosztów postępowania odwoławczego, według
norm przepisanych. Uzasadniając swoje stanowisko pozwany podniósł, że trafne jest
stanowisko Sądu Rejonowego, iż spór dotyczy wyłącznie sposobu zaliczania
użytkownikowi wieczystemu nakładów określonych ugodą zawartą przez strony w
dniu 9 marca 2010 r. przed SKO w T. Czym innym pozostaje bowiem
zaproponowana nowa wartość opłaty w wypowiedzeniu z dnia 2 października 2015
r., a czym innym jest rozliczenie nakładów, co pozostaje kwestią drugorzędną. W
konsekwencji pozwany podzielił argumentację Sądu I instancji, iż brak jest podstaw
prawnych do orzekania w przedmiocie wskazanych nakładów, zostały one bowiem
uwzględnione już podczas poprzedniej aktualizacji.
Sąd Okręgowy zważył, co następuje:
Przy rozpoznawaniu apelacji, powstało zagadnienie prawne budzące poważne
wątpliwości, przedstawione w sentencji niniejszego postanowienia.
Wątpliwości w niniejszej sprawie dotyczą kognicji sądu powszechnego w
zakresie ustalenia w wyroku kształtującym, wydanym na skutek sprzeciwu
wniesionego przez użytkownika wieczystego nieruchomości gruntowej od orzeczenia
Samorządowego Kolegium Odwoławczego, sposobu rozliczenia nakładów
poniesionych przez użytkownika wieczystego nieruchomości gruntowej, 
wymienionych w art. 77 ustęp 4 ustawy z dnia 21 sierpnia 1997 r. o gospodarce
nieruchomościami (Dz. U. z 2016 r. poz. 2147), poczynionych przed ustaleniem
opłaty dotychczasowej, których wysokość została ustalona wraz z ustaleniem
dotychczasowej opłaty ,a nie zostały one rozliczone w całości przez zaliczenie na
poczet różnicy między wcześniejszą opłatą roczną z tytułu użytkowania wieczystego
nieruchomości gruntowej a opłatą dotychczasową - w sytuacji gdy przedmiotem
sporu jest proponowany przez właściciela nieruchomości gruntowej wraz z kolejną
aktualizacją mniej korzystny dla użytkowania wieczystego sposób zaliczenia
nierozliczonej części nakładów, jak również sposobu tego zaliczenia, tj. na poczet
różnic między którymi aktualizacjami ma być zaliczana nierozliczona część nakładów
poczynionych i ustalonych przez strony przed datą poprzedniej aktualizacji .
Jak wskazał Sąd Apelacyjny w Katowicach w wyroku z dnia 20 maja 2014 r. (I
ACa 162/14, Legalis), powództwo rozpoznawane przez sąd na podstawie art. 80
GospNierU ma charakter powództwa o ukształtowanie prawa. Sąd nie ogranicza się
do oceny skuteczności, czy bezskuteczności wypowiedzenia stawki opłaty, ale tę
stawkę ustala w sposób wiążący dla stron stosunku umownego. W ramach tej samej
procedury aktualizacyjnej następuje zaliczenie nakładów określonych w art. 77 ust. 4
i ust. 6 tejże ustawy. Sąd Apelacyjny uzasadniając powyższe orzeczenie wskazał, że
rzeczą Sądu jest określenie zaktualizowanej opłaty rocznej z tytułu użytkowania
wieczystego gruntu po przeprowadzeniu postępowania dowodowego i rozpatrzeniu
wniosków stron, wpływających na zasadność zaproponowanej przez Skarb Państwa
nowej opłaty rocznej, w tym wniosku użytkownika wieczystego o zaliczenie na poczet
różnicy między opłatą dotychczasową, a opłatą zaktualizowaną, wartości nakładów
poniesionych przez niego na budowę poszczególnych urządzeń infrastruktury
technicznej po dniu dokonania ostatniej aktualizacji. Jeżeli zatem strony muszą
uzgodnić wszelkie elementy umowy użytkowania wieczystego i to właśnie w ramach
procedury aktualizacyjnej, to zasadne wydaje się stanowisko, że również zaliczenie
nakładów na poczet różnicy między opłatami (określenie wartości nakładów) powinno
zostać uregulowane w ramach tego postępowania. Konsekwencją powyższego jest
przyjęcie, że w wyroku wydanym na skutek takiego postępowania Sąd powinien
także dokładnie określić jaką część opłaty, przez jaki okres, użytkownik wieczysty
zobowiązany jest faktycznie uiszczać, a jaka podlega rozliczeniu w ramach zaliczenia
na jej poczet nakładów poczynionych na nieruchomość. Wyrok taki ma charakter
kształtujący. 
Istotnym jest, że w świetle art. 77 ust. 4 i 5 GospNierU wykluczone jest
odrębne, dokonywane poza procedurą aktualizacji opłat, jednostronne oświadczenie
użytkownika wieczystego o potrąceniu (w trybie art. 498 k.c.) wartości nakładów
poniesionych przez użytkownika wieczystego na infrastrukturę techniczną; nie ma tu
wierzytelności wzajemnej. Za takim stanowiskiem przemawia posłużenie się przez
ustawodawcę w art. 77 GospNierU sformułowaniem "przy aktualizacji", a także
zaliczenia wartości nakładów, które nie zostały uwzględnione przy ostatniej
aktualizacji (art. 77 ust. 5 GospNierU). Pojęcie aktualizacji jest pojęciem
obejmującym okres od wypowiedzenia opłaty rocznej do ustalenia jej wysokości. Tym
samym użytkownik wieczysty może w tym okresie domagać się ustalenia wartości i
zaliczenia nakładów przez właściciela, a później przed samorządowym kolegium
odwoławczym, czy w końcu przed sądem powszechnym (wyrok Sądu Najwyższego z
dnia 21 kwietnia 2010 r., V CSK 356/09, Legalis).
W orzecznictwie Sądu Najwyższego ugruntowany jest pogląd wskazujący na
możliwość objęcia postępowaniem aktualizacyjnym - poza badaniem samej
zasadności zmiany opłaty rocznej, jej wysokości lub zastosowanej stawki
procentowej - także okresu obowiązywania nowej stawki lub opłaty (zob. wyrok SN z
dnia 15 lutego 2008 r., I CSK 418/07, Legalis), czy też zaliczenia wartości nakładów,
przewidzianego w art. 77 ust. 4 i 6 GospNierU (zob. wyroki SN: z dnia 12 kwietnia
2013 r., IV CSK 613/12, i z dnia 31 stycznia 2013 r., II CSK 223/12). Przeważa
również zapatrywanie, że sąd powinien określić w orzeczeniu kształtującym
obowiązek użytkownika wieczystego z tytułu opłaty rocznej wysokość jego świadczeń
w poszczególnych okresach z uwzględnieniem regulacji zawartej w art. 77 ust. 2a
GospNierU (zob. postanowienie z dnia 27 czerwca 2013 r., III CZ 29/13, oraz wyroki:
z dnia 21 lutego 2013 r., IV CSK 430/12 i z dnia 5 grudnia 2013 r., V CSK 5/13). O
konieczności określenia w orzeczeniu kształtującym obowiązku użytkownika
wieczystego z tytułu opłaty rocznej wysokość jego świadczeń w poszczególnych
okresach z uwzględnieniem regulacji zawartej w art. 77 ust. 2a GospNierU
wypowiedział się także Sąd Najwyższy w wyroku z dnia 21 maja 2014 r., (II CSK
451/13, Legalis). Jeżeli zatem mimo wyraźnego uregulowania w art. 77 ust. 2a
GospNierU, sposobu obliczania wysokości opłaty, którą użytkownik wieczysty
zobowiązany jest faktycznie uiszczać, z wyszczególnieniem jaka jej wysokość ma
obowiązywać w konkretnym okresie, przyjmuje się, że ustalenie w tym zakresie
powinno znaleźć się w sentencji wyroku kształtującym obowiązek użytkownika 
wieczystego z tytułu opłaty rocznej, tym bardziej ustalenie takie należy zawrzeć w
wyroku, w przypadku rozliczenia nakładów, zgodnie z art. 77 ust. 4 GospNierU. W
związku z powyższym wydaje się prawidłowe, że ustalenie takie znaleźć się powinno
także w ugodzie zawartej w przedmiocie opłaty przez użytkownika wieczystego i
właściciela nieruchomości.
Jednak problem w niniejszej sprawie dotyczy sytuacji, w której wysokość
nakładów została między stronami ustalona wraz z ustaleniem dotychczasowej
opłaty i strony zgodnie ustaliły sposób jej zaliczania ugodą z dnia 9 marca 2010r ,ale
do czasu wypowiedzenia dotychczasowej opłaty nakłady te nie zostały rozliczone w
całości przez zaliczenie na poczet różnicy między wcześniejszą opłatą roczną z
tytułu użytkowania wieczystego nieruchomości gruntowej a opłatą dotychczasową
do czasu jej następnej aktualizacji, a strony kwestionują obecny sposób zaliczenia
nakładów, wpływający na poprzednie w tym zakresie ustalenia. Zaznaczyć należy, że
celem przedmiotowego postępowania jest m.in. ustalenie jaką konkretnie opłatę
roczną zobowiązany będzie uiszczać użytkownik wieczysty, od dnia 1 stycznia
następnego roku po wypowiedzeniu. Czym innym jednak jest wysokość opłaty, a
czym innym kwota, którą z tego tytułu faktycznie zobowiązany jest płacić użytkownik
wieczysty, przez wyraźnie określony czas, w związku z zaliczeniem na jej poczet
nakładów poczynionych na nieruchomości. Jeżeli zatem właściciel nieruchomości, w
ramach kolejnej aktualizacji, dokonuje zaliczeń, już uwzględnionych nakładów (lecz
do tej pory niewyczerpanych), modyfikując przy tym sposób zaliczenia w stosunku do
poprzednich ustaleń w tym zakresie na niekorzyść użytkownika wieczystego (tak jak
w niniejszej sprawie), zachodzi pytanie czy użytkownik wieczysty ma prawo
kwestionować, również przed sądem powszechnym, takie ustalenia. Dotyczą one
bowiem nakładów poczynionych przed datą ostatniej aktualizacji, z drugiej jednak
strony niemożność ich kwestionowania, pozbawiłaby w gruncie rzeczy użytkownika
wieczystego przysługującego mu w tym zakresie prawa do żądania, ostatecznie
również przed sądem powszechnym, ustalenia odmiennej, faktycznej opłaty rocznej
(uwzględniającej zaliczenia nakładów), niż ta zaproponowana przez właściciela.
Odnosząc się do drugiego z przedstawionych pytań, wskazać trzeba, że
wyrażona w treści art. 77 ust 4 – 6 GospNierU koncepcja zwrotu użytkownikowi
wieczystemu wartości nakładów poniesionych na nieruchomość w związku z budową
urządzeń infrastruktury technicznej lub poprawą cech techniczno - użytkowych
gruntu, wyraża się w możliwości zaliczenia tychże nakładów na poczet opłaty rocznej 
z tytułu użytkowania wieczystego. W obecnie obowiązującym stanie prawnym,
zaliczenie takie, jak już podkreślono, dokonane może być wyłącznie na poczet
różnicy pomiędzy opłatą zaktualizowaną, a opłatą dotychczasową (art. 77 ust. 4
GospNierU). W uzasadnieniu projektu ustawy z dnia 7 stycznia 2000 r. o zmianie
ustawy o gospodarce nieruchomościami oraz innych ustaw (Dz. U. Nr 6 poz. 70),
wprowadzającej regulację dotyczącą zaliczenia nakładów na rzecz różnicy między
opłatą zaktualizowaną, a dotychczasową, wskazano, że jej celem jest „bardziej
czytelne i jednoznaczne określenie trybu zaliczania świadczeń użytkowników
wieczystych (...) na poczet zaktualizowanych opłat z tytułu użytkowania
wieczystego(...). W szczególności propozycja zmiany wskazuje, że świadczenia te
zalicza się na poczet różnicy między opłatą dotychczasową a opłatą zaktualizowaną.”
Omawiany przepis art. 77 ust. 4 GospNierU w aktualnym brzmieniu, został
wprowadzony ustawą z dnia 28 listopada 2003 r. o zmianie ustawy o gospodarce
nieruchomościami oraz o zmianie niektórych innych ustaw (Dz. U. z 2004 r. Nr 141,
poz. 1492 ze zm.). Nowelizacja ta wprowadziła przede wszystkim dodatkową
przesłankę zaliczenia nakładów, polegającą na konieczności ich poniesienia „po dniu
dokonania ostatniej aktualizacji”.
Prezentowana regulacja rodzi szereg problemów natury praktycznej. Mimo, iż
jego literalne brzmienie wydaje się nie budzić wątpliwości, stosowanie przepisu art.
77 ust. 4 GospNierU jedynie przez pryzmat wykładni językowej, prowadzić może do
faktycznego pozbawienia użytkownika wieczystego, możliwości racjonalnego
rozliczenia nakładów poczynionych na nieruchomość.
Tak też konsekwencją wyłącznie literalnego rozumienia wspomnianego
przepisu, może być sytuacja, w której właściciel nieruchomości dokonując aktualizacji
opłaty z tytułu użytkowania wieczystego, podwyższy ją o kwotę tak niewielką, że
zaliczenie nakładów na nieruchomość, na poczet powstałej w związku z aktualizacją
różnicy między opłatą dotychczasową, a zaktualizowaną, skutkować będzie
pozbawieniem użytkownika wieczystego prawa do rozliczenia całości
przedmiotowych nakładów. Przy bardzo wysokich nakładach na nieruchomość (tak
jak w niniejszej sprawie, gdzie wynoszą one 890.015,80 zł), zaliczenie ich na poczet
wskazywanej różnicy w kwocie po około 1.000 zł miesięcznie, stanowi w istocie
obejście celu regulacji art. 77 ust. 4 GospNierU, którym jest niewątpliwie zwrot
użytkownikowi wieczystemu poczynionych przez niego nakładów. W powyższej
sytuacji kwota nakładów musiałaby być bowiem rozliczana przez około 74 lata, co w 
praktyce w wielu przypadkach niweczy przysługujące użytkownikowi wieczystemu
uprawnienie w tym zakresie. Wprawdzie przy tak wysokich nakładach, co do zasady
również opłata aktualizacyjna powinna wzrosnąć (wobec związanego z nakładami
wzrostem wartości nieruchomości) do takiej wysokości, aby umożliwić racjonalne
rozliczenie poczynionych nakładów, sytuacja taka nie zawsze jednak znajdzie
miejsce. W przypadku bowiem istotnych spadków cen nieruchomości, wartość
poczynionych nakładów może jedynie w bardzo niewielkim stopniu spowodować
ogólny wzrost jej wartości, „skonsumowany” w pozostałym zakresie przez np.
czynniki rynkowe skutkujące obniżeniem cen nieruchomości.
W związku z powyższym podkreślić także należy, że stosowny wniosek w
przedmiocie zaliczenia nakładów może być złożony na każdym etapie postępowania
w przedmiocie aktualizacji opłaty rocznej, ponieważ żaden przepis nie określa
terminu jego złożenia (por. np. wyr. SN z 12.4.2013 r., IV CSK 613/12, Legalis, i wyr.
SN z 31.1.2013 r., II CSK 223/12, Legalis). Nie ma przeszkód, aby użytkownik
wieczysty złożył wniosek ze wskazaniem poniesionych nakładów w każdym czasie,
jednak skuteczność uzyska on dopiero w chwili przystąpienia do aktualizacji opłaty
(por. wyr. SN z 14.5.2010 r., II CSK 610/09, Legalis, i wyr. SA w Warszawie z
28.10.2014 r., VI ACA 368/13, Legalis). W przypadku gdy użytkownik wieczysty
zgłosi taki wniosek, właściciel nieruchomości nie może uchylić się od zaliczenia przy
aktualizacji na poczet różnicy pomiędzy opłatą poprzednią a opłatą aktualizowaną
wartości udokumentowanych nakładów użytkownika wieczystego wnoszącego o
takie zaliczenie (oczywiście po zweryfikowaniu przez rzeczoznawcę majątkowego w
toku aktualizacji opłaty). Użytkownik wieczysty składając przedmiotowy wniosek
może zatem nie mieć informacji o wysokości aktualizacji opłaty. Właściciel
nieruchomości, będąc zaś zobowiązanym do uwzględnienia (przy zachowaniu
stosownych warunków) takiego wniosku, uwzględni go w sytuacji, gdy podwyżka
opłaty rodzi w istocie negatywne, opisane wyżej skutki dla użytkownika wieczystego.
W gruncie rzeczy sytuacja taka prowadzi do absurdalnych wniosków, że użytkownik
wieczysty, mając w perspektywie wzrost wartości przedmiotowej nieruchomości w
przyszłości i ewentualną kolejną podwyżkę opłaty aktualizacyjnej, będzie miał interes
w tym, aby pierwsza z aktualizacji dokonana po poczynieniu tychże nakładów, była
jak najwyższa – tylko w ten sposób bowiem będzie mógł rozliczyć w pełni poczynione
przez siebie, wysokie nakłady. 
Kolejna wątpliwość dotyczy sytuacji mającej odbicie bezpośrednio w
okolicznościach rozpoznawanej sprawy. Dotyczy ona sytuacji, gdy nakłady,
uwzględnione w ramach poprzednio dokonywanej aktualizacji, nie zostaną do końca
rozliczone, a następnie właściciel nieruchomości dokonuje kolejnej aktualizacji opłaty
z tytułu użytkowania wieczystego. Literalne brzmienie art. 77 ust. 4 GospNierU
prowadzić może do wniosku, że wówczas nakłady takie, nie mogą zostać
uwzględnione. Przepis ten wskazuje bowiem, że zaliczeniu podlegają jedynie
nakłady poczynione „po dniu dokonania ostatniej aktualizacji”. Jeżeli zatem w ramach
ostatniej aktualizacji uwzględniono poczynione wcześniej nakłady na nieruchomość,
nakłady te nie podlegałyby rozliczeniu w ramach kolejnej aktualizacji. Pomijając
omówiony już wcześniej problem, związany z przypadkiem szczególnie wysokich
nakładów oraz w istocie symbolicznego podwyższenia opłaty, należy zadać pytanie
czy w takiej sytuacji, przedmiotowe nakłady zaliczone już na poczet opłaty w ramach
poprzedniej aktualizacji, nadal podlegają zaliczeniu, a faktycznie uiszczana
opłata (do czasu wyczerpania nakładów), zostaje podwyższona jedynie o
wartość wynikającą z najnowszej aktualizacji (w niniejszej sprawie o 1.170,93
zł)? Alternatywą dla powyższego rozwiązania było zaliczenie niewyczerpanych
jeszcze nakładów, także na poczet różnicy w opłacie powstałej na skutek kolejnej
aktualizacji. Rozwiązanie takie zdaje się być bliższe ogólnemu celowi omawianej
regulacji, pozwoliłoby bowiem na efektywniejsze rozliczenie szczególnie wysokich
nakładów na nieruchomość. Przemawiać może za nim także brzmienie art. 77 ust. 5
GospNierU zgodnie z którym zaliczenie wartości nakładów poniesionych przez
użytkownika wieczystego nieruchomości na budowę poszczególnych urządzeń
infrastruktury technicznej następuje również w przypadku, gdy nie zostały one
uwzględnione w poprzednio dokonywanych aktualizacjach. Skoro bowiem w ramach
poprzednio zaktualizowanej opłaty, nakłady te nie zostały wyczerpane, podlegają
one uwzględnieniu w ramach kolejnej aktualizacji, mimo iż zostały poczynione przed
datą ostatniej aktualizacji.
Jeszcze inne rozumienie art. 77 ust. 4 GospNierU wynika ze stanowiska
pozwanego, który zaliczył poczynione przez użytkownika wieczystego nakłady na
nieruchomość, na poczet różnicy pomiędzy opłatą dotychczasową (przy okazji której
ustalania już uwzględniono nakłady), a aktualną, pomijając przy tym kwestię
wcześniejszego ich zaliczenia. Stanowisko takie, na gruncie stanu faktycznego 
niniejszej sprawy, może rodzić problem dotyczący realnego rozliczenia nakładów, w
sytuacji gdy ponowna aktualizacja oscyluje na niewielką kwotę.
 Należy również zwrócić uwagę na fakt , że w przypadku stwierdzenia, że
sąd powszechny nie jest władny do orzekania w przedmiocie nakładów użytkownika
wieczystego poczynionych na nieruchomość gruntową, przed datą poprzedniej
aktualizacji opłaty rocznej i nie wyczerpanej do czasu kolejnej aktualizacji ( tak jak w
niniejszej sprawie) powstaje problem, jakie środki prawne przysługują użytkownikowi
wieczystemu, w celu zakwestionowania zaproponowanego przez właściciela
nieruchomości gruntownej sposobu rozliczenia nakładów na tę nieruchomość (które
nie zostały w całości rozliczone do czasu następnej aktualizacji), w sytuacji, gdy
rozliczenie to dokonane w ramach kolejnej aktualizacji opłaty rocznej, modyfikuje w
sposób niekorzystny dla użytkownika wieczystego, poprzednie w tym zakresie
ustalenia. Jeśli bowiem kwestia ta nie mogłaby być przedmiotem rozstrzygnięcia
przed sądem powszechnym (a wcześniej przed stosownym organem
administracyjnym), a jednocześnie – jak już wskazano – przyjmuje się, że w świetle
art. 77 ust. 4 i 5 GospNierU wykluczone jest odrębne, dokonywane poza procedurą
aktualizacji opłat, jednostronne oświadczenie użytkownika wieczystego o potrąceniu
(w trybie art. 498 k.c.) wartości nakładów poniesionych przez użytkownika
wieczystego na infrastrukturę techniczną, powstaje problem, czy w takiej sytuacji,
użytkownik wieczysty, nie zostałby pozbawiony realnej możliwości kwestionowania
zaproponowanego przez właściciela nieruchomości gruntownej sposobu rozliczenia
nakładów na tę nieruchomość.
Mając na uwadze powyższe rozważania, stwierdzić należy, że wykładnia
omówionych przepisów w orzecznictwie sądów powszechnych nie jest jednolita.
Natomiast w orzecznictwie Sądu Najwyższego brak jest wypowiedzi dotyczących tej
problematyki. Mając na uwadze opisane wątpliwości, jak również bardzo znaczący
praktyczny wymiar problemu, w tym dla rozstrzygnięcia niniejszej sprawy, Sąd
Okręgowy na podstawie art. 390 § 1 zd. 1 k.p.c. w zw. z art. 397 § 2 zd. 1 k.p.c.
postanowił przedstawić Sądowi Najwyższemu do rozstrzygnięcia opisane wcześniej
zagadnienia prawne.