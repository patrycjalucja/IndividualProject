Uchwała Sądu Najwyższego z dnia 21 listopada 1956 r. IV CO 16/56 Czy oferta, która doszła do adresata za jego życia, może po jego śmierci być przyjęta przez jego spadkobierców, zależy od woli składającego ofertę, podlegającej ustaleniu z treści samej oferty oraz okoliczności sprawy. Tak samo wola składającego ofertę wynikająca z jej treści oraz z okoliczności sprawy rozstrzyga o tym, czy oferta złożona kilku adresatom o nabycie własności rzeczy w określonej części idealnej przez każdego z nich może być przyjęta skutecznie przez każdego adresata z osobna. OSNCK 1957/4/117 118853 Dz.U.1946.60.328: art. 1 Dz.U.1933.82.598: art. 63; art. 66 Skład orzekający Przewodniczący: sędzia M. Lisiewski (sprawozdawca). Sędziowie: S. Piotrowski, P. Stępień. Sentencja Sąd Najwyższy w sprawie z wniosków Stanisława i Kazimierza M. i Zofii T. o ujawnienie prawa własności, po rozpoznaniu zagadnienia prawnego przekazanego przez Sąd Wojewódzki w Poznaniu do rozstrzygnięcia w trybie art. 388 k.p.c.: "Czy oferta jest uprawnieniem ściśle osobistym adresata oferty (oblata) i wygasa przez jego śmierć, jeżeli oferta wyraźnie nie uprawnia do jej przyjęcia przez spadkobierców adresata, czy też oferta stanowi prawo majątkowe w rozumieniu art. 1 prawa spadkowego? Jeżeli oferta byłaby uprawnieniem w powyższym znaczeniu, wyłania się dalsze zagadnienie, czy oferta złożona małżonkom w przedmiocie darowania im nieruchomości na wspólną własność po idealnej połowie może być przyjęta przez jednego z tych małżonkowi tylko odnośnie idealnej połowy tej nieruchomości?" uchwalił udzielić następującej odpowiedzi: "Czy oferta, która doszła do adresata za jego życia, może po jego śmierci być przyjęta przez jego spadkobierców, zależy od woli składającego ofertę, podlegającej ustaleniu z treści samej oferty oraz okoliczności sprawy. Tak samo wola składającego ofertę wynikająca z jej treści oraz z okoliczności sprawy rozstrzyga o tym, czy oferta złożona kilku adresatom o nabycie własności rzeczy w określonej części idealnej przez każdego z nich może być przyjęta skutecznie przez każdego adresata z osobna". Uzasadnienie faktyczne W księdze wieczystej nieruchomości Ostrów - k. 1943 r. (kw 5.359) są ujawnieni małżonkowie Andrzej i Marianna F. jako współwłaściciele do ogólnej wspólności majątkowej mocą aktu z dnia 22 sierpnia 1938 r. Dnia 2 lipca 1938 r. F. złożyli małżonkom Romanowi i Stanisławie M. ofertę o nabycie tej nieruchomości w drodze darowizny przez każdego z nich po idealnej połowie, z możliwością przyjęcia jej każdego czasu i przeniesienia na siebie własności, na który to cel udzielili Romanowi i Stanisławie M. pełnomocnictwa. Roman M. zmarł dnia 20 lutego 1947 r. nie przyjąwszy oferty. Spadkobiercami jego są żona jego Stanisława oraz jego dzieci: Kazimierz, Ludwik i Elżbieta M., każde z nich w 1/ 4 części. Aktem z dnia 30 czerwca 1954 r. Stanisława i Kazimierz M. przyjęli ofertę i przenieśli na siebie przypadające na nich części, tj. Stanisława w 5/8 , a Kazimierz w 1/8 części. Dalszym aktem z dnia 8 lipca 1954 r. Kazimierz M., działając jako prowadzący sprawę bez zlecenia, darował Stanisławie M. udział Ludwika i Elżbiety w spadku, a mianowicie uprawnienia względem nieruchomości Ostrów - k. 1943, i w tych granicach przyjął ofertę F. oraz przeniósł udział Ludwika i Elżbiety M. we własności na Stanisławę M. Elżbieta M. aktem z dnia 29 września 1954 r. działanie Kazimierza M. w akcie z dnia 8 lipca 1954 r. zatwierdziła. Andrzej F. zmarł dnia 12 stycznia 1939 r., a Marianna F. zmarła dnia 31 maja 1954 r. Spadkobiercami Andrzeja są Maria F. w 1/4 części wnuczka jego Maria O. w 3/4 częściach. Maria F. zmarła, powołując testamentem na swoją wyłączną spadkobierczynię Zofię T. Stanisława i Kazimiera M. wnieśli na podstawie powyższego stanu rzeczy wynikającego z przedstawionych dokumentów o wpisanie ich jako współwłaścicieli: pierwszej w 7/ 8 częściach, drugiego zaś w 1/8 części. Po wpłynięciu powyższego wniosku wystąpiła Zofia T. z wnioskiem opartym o stwierdzenie praw do spadku o wpisanie jako współwłaścicielek siebie do 5/8 , a Marii O. do 3/8 części. Sąd Powiatowy postanowieniem z dnia 13 marca 1955 r. zarządził ujawnienie Stanisławy M. jako współwłaścicielki do połowy, a dalszym postanowieniem z tego samego dnia Zofii T. do 5/ 16 i Marii O. do 3/16 części. Wniosku o wpisanie tych osób w dalszych częściach Sąd Powiatowy nie uwzględnił na tej podstawie, że ze śmiercią Romana M. oferta dotycząca nabycia przez niego połowy nieruchomości wygasła. Od powyższych postanowień tak Stanisława i Kazimierz M., jak i Zofia T. i Maria O. wnieśli rewizję, domagając się uwzględnienia ich wniosków w całości. Sąd Wojewódzki przedstawił Sądowi Najwyższemu do rozstrzygnięcia zagadnienie prawne wymienione w sentencji niniejszej uchwały. Uzasadnienie prawne Sąd Najwyższy zważył, co następuje: Przepisy Kodeksu zobowiązań o zawarciu umowy obowiązujące w czasie złożenia oferty przez małżonków F. nie zawierają szczególnego przepisu wyjaśniającego, czy istnieje możliwość przyjęcia oferty przez spadkobierców strony, której ją złożono. Zagadnienie to musi więc być rozstrzygnięte na podstawie art. 1 § 2 pr. spadk., który stanowi, co jest przedmiotem dziedziczenia, co więc ze śmiercią osoby przechodzi na jej spadkobierców. Jak wynika z art. 1 § 1 tego prawa, chodzić musi o prawa majątkowe. Oferta zaś posiada charakter takiego uprawnienia, jeżeli - jak w wypadku oferty małżonków F. - na jej podstawie nabyć można prawa majątkowe. Jednakże art. 1 zawiera w § 2 istotne ograniczenie przejścia praw majątkowych na spadkobierców. Nie należą do spadku prawa i obowiązki, które są ściśle związane z osobą spadkodawcy. To ograniczenie dotyczy również oferty. Nie będzie ona bowiem mogła być przyjęta przez spadkobierców adresata oferty, a więc nie przejdzie ona na nich, jeżeli według woli składającego ofertę złożona została wyłącznie jej adresatowi, tzn. z wyłączną możliwością przyjęcia jej przez niego. Czy zaś składający ofertę miał wolę ograniczyć ją w ten sposób, czy też chciał stworzyć możliwość przyjęcia jej również przez spadkobierców, czyli po prostu złożył ją tak wymienionemu adresatowi, jak i jego spadkobiercom, podlega wykładni opartej na wszystkich okolicznościach danego wypadku. Stosując ją, należy wyjść z założenia, że nie istnieje żadne ogólne domniemanie przemawiające za wolą złożenia oferty tak adresatowi, jak i jego spadkobiercom. Przeciwnie, normalnie wola składającego ofertę będzie zmierzała do stworzenia możliwości jej przyjęcia tylko przez adresata wymienionego, w ofercie. Domniemanie takie będzie tym silniejsze, im bardziej z oferty wynikać będzie, że składający ją pragnął uprzywilejować w ten sposób adresata, a więc zwłaszcza w wypadku zaofiarowania mu darowizny. W podobnym wypadku spadkobiercy adresata powinni przedstawić szczególne okoliczności, które przemawiają za przeciwną wolą składającego ofertę. Taką może być np. darowizna na cele wyposażenia dziecka, gdyż przemawiać będzie ona za tym, że darowizna ma służyć i ich rodzinie. Ustalenie prawdziwej woli składającego ofertę będzie w postępowaniu przy prowadzeniu ksiąg wieczystych bardzo utrudnione, albowiem według art. 45 pr. o ks. wiecz. sąd przy rozstrzyganiu wniosków oprzeć się może tylko na treści księgi wieczystej i przedstawionych mu dokumentach, a ewentualnie - lecz tylko w celu nieuwzględnienia wniosku - faktach notorycznie znanych. W postępowaniu tym będą więc z reguły rozstrzygały wspomniane wyżej domniemania przemawiające w przedstawionym wypadku - gdy chodzi o darowiznę - przeciwko możliwości przyjęcia oferty przez spadkobierców. Wnioskodawcom, którzy z wykładnią taką się nie godzą, chociaż mają poza przedstawionymi dokumentami inne dowody, którymi jednak z uwagi na art. 45 pr. o ks. wiecz. w postępowaniu przy prowadzeniu księgi wieczystej, posłużyć się nie mogą, pozostaje tylko droga procesu, aby orzeczeniem sądu procesowego obalić wpis w księdze wieczystej, który nie posiada formalnej prawomocności i na podstawie prawomocnego wyroku sądu procesowego, uznającego go za niezgodny z rzeczywistym stanem prawnym, podlega wykreśleniu oraz zastąpieniu wpisem odpowiadającym wyrokowi sądu procesowego. Podobnie jak z przyjęciem oferty po śmierci adresata - przedstawia się również sprawa przyjęcia oferty złożonej więcej aniżeli jednemu adresatowi tylko przez jednego z nich lub tylko przez niektórych. I w tym wypadku decydujące znaczenie ma wola składającego ofertę, którą również należy wyprowadzić z treści oferty i wszystkich okoliczności towarzyszących jej złożeniu. Również w tym wypadku nie istnieje domniemanie, że przyjęcie oferty może nastąpić przez każdego z adresatów z osobna. Jeżeli przez przyjęcie oferty każdy z adresatów nabywa indywidualne prawa, może to przemawiać za wolą stworzenia każdemu z adresatów możliwości przyjęcia oferty z osobna w odniesieniu do części praw mających przypaść wyłącznie jemu. Nie jest to jednak wniosek konieczny ani nawet zawsze możliwy. Szczególne bowiem okoliczności mogą przemawiać za wręcz przeciwną wolą oferującego. Jeżeli chodzi o darowiznę nieruchomości na rzecz małżonków celem ich wyposażenia z wyznaczeniem w ofercie dla każdego z małżonków równej idealnej części, może być uzasadniony wniosek, że wolą oferującego jest obdarowanie tylko obu małżonków łącznie, a to ze względu na to, że każdy z małżonków ma otrzymać połowę nie do wolnego obrotu, lecz dla określenia jego udziału w całości, która służyć ma jako taka rodzinie, tak że przyjęcie oferty powinno nastąpić przez nich obu, przyjęcie zaś tylko przez jednego z nich nie prowadzi do częściowego dojścia umowy do skutku. Ustalenia prawdziwej woli oferującego mogą w postępowaniu przy prowadzeniu księgi wieczystej być dokonane też tylko na podstawie wpisów w księdze wieczystej i treści przedstawionych dokumentów. Dlatego i w tym wypadku wnioskodawca niezadowolony z ustalenia sądu skazany jest na pójście na drogę procesu cywilnego, jeżeli innymi środkami dowodowymi pragnie wykazać odmienną wolę składającego ofertę, aniżeli uznał sąd prowadzący księgę wieczystą. Powyższe wyjaśnienia uzasadniają udzielenie odpowiedzi w myśl powziętej uchwały. Przy rozpoznaniu wniosków Zofii T. należy mieć na względzie to, że po śmierci małżonków F. cały ich majątek, a zatem i nieruchomość Ostrów - k. 1943, pozostał współwłasnością do niepodzielnej ręki czy to z racji nadal utrzymanej lub ukończonej wspólności majątkowej, czy też wspólności spadkowej według niemieckiego prawa cywilnego. 1. Powództwo o uzgodnienie treści księgi wieczystej z rzeczywistym stanem prawnym nie jest szczególnym rodzajem powództwa o ustalenie, ale powództwem służącym zaspokojeniu roszczenia typu rzeczowego (actio in rem), przy pomocy którego powód domaga się nie tylko ustalenia prawa lub stosunku prawnego, lecz także wydania orzeczenia zastępującego oświadczenie woli osoby błędnie wpisanej do księgi wieczystej. 2. Oferta darowizny nieruchomości (udziału w nieruchomości) ma charakter prawa majątkowego, wobec czego oferta taka skierowana do osoby, która przed złożeniem oświadczenia co do jej przyjęcia zmarła, wchodzi do spadku po tej osobie (art. 922 § 1 k.c.), chyba że oferta jest "ściśle związana" z osobą, do której została skierowana; wówczas oferta taka wygasa wraz ze śmiercią tej osoby i nie należy do spadku po niej (art. 922 § 2 k.c.), czego konsekwencją jest, że nie może być przyjęta przez spadkobierców tej osoby. O tym, czy oferta jest ściśle związana z osobą, do której została skierowana, świadczy przede wszystkim wola osoby składającej ofertę, podlegająca ustaleniu na podstawie treści samej oferty oraz okoliczności sprawy. LEX nr 83826 83826 Dz.U.2001.124.1361: art. 10 Dz.U.1964.16.93: art. 66; art. 888; art. 922 Skład orzekający Przewodniczący: sędzia SN Marek Sychowicz (sprawozdawca). Sędziowie SN: Teresa Bielska-Sobkowicz, Tadeusz Żyznowski. Sentencja Sąd Najwyższy w sprawie z powództwa Zuzanny K. przeciwko Jerzemu Ż., Karolowi Ż. i Ryszardowi Ż. o ustalenie nieważności czynności prawnej, po rozpoznaniu w Izbie Cywilnej w dniu 19 lutego 2003 r. na rozprawie kasacji powódki od wyroku Sądu Apelacyjnego w K. z dnia 6 grudnia 1999 r., oddala kasację; zasądza od powódki na rzecz pozwanych kwotę 1.000 (jeden tysiąc) złotych tytułem zwrotu kosztów postępowania kasacyjnego. Uzasadnienie faktyczne Wyrokiem z dnia 18 grudnia 1998 r. Sąd Wojewódzki w K. oddalił powództwo, którym Zuzanna K. żądała "unieważnienia aktu notarialnego zawartego dnia 11 grudnia 1991 roku w b. Państwowym Biurze Notarialnym w K. repertorium A nr (...)". Rozstrzygnięcie to jest wynikiem następujących ustaleń. Karol Ż. w 1955 r. darował swoim dzieciom, tj. powódce, Franciszkowi Ż. i Joannie S. na współwłasność w częściach równych nieruchomość położoną w K. przy ul G., a Joanna S. swój udział w nieruchomości darowała Franciszkowi Ż. Powódka była więc właścicielką nieruchomości w 1/3, a Franciszek Ż. w 2/3 częściach. W dniu 20 października 1960 r. powódka w formie aktu notarialnego złożyła bratu Franciszkowi Ż. ofertę - nieodwołalną - darowizny należącego do niej udziału w nieruchomości. Franciszek Ż., który zmarł w 1979 r., nie złożył oświadczenia o przyjęciu oferty ani też o jej odrzuceniu. Oświadczenie o przyjęciu oferty złożyła aktem notarialnym sporządzonym w dniu 11 grudnia 1991 r. jego żona, Elżbieta Ż. (obecnie już nieżyjąca), będąca jedyną jego spadkobierczynią. Wcześniej, bo aktem notarialnym z dnia 29 listopada 1991 r., Elżbieta Ż. darowała należącą do niej w wyniku dziedziczenia po mężu połowę udziału w nieruchomości (udział wynoszący 1/3 całej nieruchomości) synowi Karolowi Ż. Wymienionym aktem notarialnym z dnia 11 grudnia 1991 r. Elżbieta Ż., jako właścicielka pozostałej części udziału w nieruchomości nabytego w wyniku spadkobrania po mężu (udziału wynoszącego 1/3 całej nieruchomości) i właścicielka udziału w nieruchomości nabytego w wyniku przyjęcia darowizny uczynionej przez powódkę (udziału wynoszącego 1/3 całej nieruchomości), udziały te darowała swoim synom Jerzemu K. i Ryszardowi K. w częściach równych. Pozwani - nabywcy udziałów w nieruchomości, zostali wpisani w księdze wieczystej prowadzonej dla tej nieruchomości (Kw nr [...]) jako jej współwłaściciele. Dokonując powyższych ustaleń Sąd Wojewódzki uznał, że wprawdzie w ofercie uczynienia darowizny na rzecz Franciszka Ż., zawartej w akcie notarialnym z dnia 20 października 1960 r., użyte zostały sformułowania wskazujące, że oferta dotyczy darowizny udziału w spadku po nieżyjącym już wówczas Karolu Ż., ale w rzeczywistości dotyczyła ona należącego do powódki udziału w nieruchomości, darowanego jej przez ojca. Zdaniem Sądu Wojewódzkiego, oferta, co do przyjęcia której Franciszek Ż. nie złożył oświadczenia o jej przyjęciu lub odrzuceniu, nie wygasła wraz z jego śmiercią, lecz weszła do spadku po nim i do złożenia oświadczenia o przyjęciu oferty uprawniona była, jako jedyna jego spadkobierczyni, Elżbieta Ż. Okoliczności powyższe nie uzasadniają zatem nieważności czynności prawnych objętych aktem notarialnym, którego stwierdzenia nieważności domaga się powódka. Poza tym, według Sądu Wojewódzkiego, powódka nie ma interesu prawnego nie tylko w ustaleniu nieważności - dokonanej tymże aktem notarialnym - darowizny należącego do Elżbiety Ż. w wyniku spadkobrania po swoim mężu udziału w nieruchomości na rzecz jej synów, ale także przyjęcia przez Elżbietę Ż. oferty powódki darowania Franciszkowi Ż. należącego do niej udziału w nieruchomości. Sąd Apelacyjny w K. uznał, iż ustalenia poczynione w sprawie przez sąd pierwszej instancji są prawidłowe i podzielił dokonaną przez ten sąd ich ocenę prawną. Wyrokiem z dnia 6 grudnia 1999 r. oddalił apelację wniesioną przez powódkę. Ostatnio wymieniony wyrok powódka zaskarżyła kasacją. Podstawę kasacji stanowią: I. naruszenie prawa materialnego przez błędną jego wykładnię i niewłaściwe zastosowanie, a to: art. 29 k.z. przez przyjęcie, że Franciszek Ż. nie złożył oświadczenia woli odrzucającego ofertę darowizny, art. 57 § 2 p.o.p.c. z 1950 r. poprzez przyjęcie, iż oferta darowizny nie przestała wiązać po złożeniu przez Franciszka Ż. oświadczenia o jej nieprzyjęciu, art. 358 k.z. poprzez przyjęcie, iż powódka mogła dysponować prawem, którego jeszcze nie nabyła, i art. 922 k.c. poprzez przyjęcie, iż prawo do złożenia oświadczenia o przyjęciu oferty darowizny podlega dziedziczeniu bez żadnych ograniczeń, II. naruszenie przepisów postępowania, a to art. 233 § 1 k.p.c. poprzez przyjęcie za udowodnione fakty, co do których istnieją uzasadnione wątpliwości w zakresie ich zgodności z rzeczywistością i art. 189 k.p.c. poprzez stwierdzenie braku interesu prawnego po stronie powodowej. Skarżąca wniosła o zmianę zaskarżonego wyroku poprzez rozstrzygnięcie zgodnie z żądaniem pozwu, ewentualnie o uchylenie zaskarżonego wyroku i przekazanie sprawy do ponownego rozpoznania sądowi II instancji. Pozwani wnieśli o oddalenie kasacji i zasądzenie na ich rzecz kosztów postępowania kasacyjnego. Uzasadnienie prawne Sąd Najwyższy zważył, co następuje: I. Zarzucając naruszenie art. 233 § 1 k.p.c. skarżąca - na co wskazuje sformułowanie tej podstawy kasacyjnej i jej uzasadnienie - usiłuje podważyć prawidłowość ustaleń dokonanych w sprawie. Jednakże kasacja nie jest środkiem prawnym mogącym służyć do kwestionowania ustaleń faktycznych stanowiących podstawę wydania zaskarżonego wyroku. Wprawdzie wnosząc kasację cel ten można osiągnąć, ale nie bezpośrednio, lecz przez zarzucenie naruszenia przepisów postępowania, które miały zastosowanie bądź powinny być zastosowane przy dokonywaniu ustaleń w sprawie przez sąd drugiej instancji. Przepisem takim jest m.in. art. 233 § 1 k.p.c. Przepis ten dotyczy oceny dowodów. Jego naruszenie może polegać na ocenie dowodów z pominięciem zasad określonych w tym przepisie. Zarzut jego naruszenia powinien zatem wskazywać, jakie - konkretnie - dowody zostały przez sąd ocenione wadliwie i na czym ta wadliwość polegała, a także że uchybienie to mogło mieć istotny wpływ na wynik sprawy. Zarzut kasacji naruszenia art. 233 § 1 k.p.c. nie czyni zadość tym wymaganiom i nie daje podstawy Sądowi Najwyższemu do stwierdzenia, że ocena dowodów przeprowadzonych w sprawie dokonana została przez sąd drugiej instancji z naruszeniem wymienionego przepisu. II. 1. Interes prawny jako przesłanka powództwa o ustalenie istnienia lub nieistnienia stosunku prawnego lub prawa jest kategorią prawa materialnego. Podstawa kasacji naruszenia art. 189 k.p.c., polegającego na przyjęciu, iż powódka nie ma interesu prawnego w żądaniu ustalenia, którego domaga się w rozpoznawanej sprawie, mimo iż dotyczy przepisu zawartego w ustawie procesowej, w istocie jest więc zarzutem naruszenia prawa materialnego. Jest oczywiste, że powódka nie ma interesu prawnego w ustaleniu nieważności dokonanej przez Elżbietę Ż. aktem notarialnym z dnia 11 grudnia 1991 r. darowizny na rzecz jej synów Jerzego Ż. i Ryszarda Ż. należącego do niej w wyniku dziedziczenia po mężu Franciszku Ż. udziału w nieruchomości. Kasacja nie przytacza żadnych argumentów mogących świadczyć, że jest inaczej. Należy także podzielić stanowisko zajęte w zaskarżonym wyroku co do tego, że powódka nie wykazała również interesu prawnego w żądaniu ustalenia nieważności dokonanego aktem notarialnym z dnia 11 grudnia 1991 r. przyjęcia przez Elżbietę Ż. oferty powódki darowania Franciszkowi Ż. należącego do niej udziału w nieruchomości. Zgodnie z powszechnie przyjętą wykładnią art. 189 k.p.c., interes prawny w rozumieniu tego przepisu nie zachodzi, gdy osoba zainteresowana może w innej drodze osiągnąć w pełni ochronę swych praw, których dążeniem do ochrony uzasadnia swój interes prawny w wytoczeniu powództwa o ustalenie. Słusznie zaś Sąd Apelacyjny stwierdził, że - w sytuacji, gdy na podstawie czynności, której uznania za nieważną domaga się powódka, dokonany został wpis w księdze wieczystej - powódce służy dalej idące powództwo o uzgodnienie treści księgi wieczystej z rzeczywistym stanem prawnym (art. 10 ust. 1 ustawy z 1982 r. o księgach wieczystych i hipotece, tekst jedn.: Dz. U. z 2001 r., Nr 124, poz. 1361 ze zm.) W orzecznictwie Sądu Najwyższego nie ma jednolitego poglądu co do charakteru tego powództwa. Uznaje się, że jest ono odmianą powództwa o ustalenie prawa (wyroki z dnia 10 października 1985 r., II CR 281/85, OSNCP 1986, nr 7-8, poz. 125, z dnia 20 sierpnia 1996 r., II CKU 18/96, Prok. i Prawo 1997, nr 1, s. 31 i z dnia 27 lutego 2002 r., III CKN 38/01, OSNC 2003, nr 2, poz. 27), bądź że nie jest ono szczególnym rodzajem powództwa o ustalenie, ale powództwem służącym zaspokojeniu roszczenia typu rzeczowego (actio in rem), przy pomocy którego powód domaga się nie tylko ustalenia prawa lub stosunku prawnego, lecz także wydania orzeczenia zastępującego oświadczenie woli osoby błędnie wpisanej do księgi wieczystej (wyrok z dnia 10 kwietnia 2000 r., V CKN 168/00, Lex nr 52666). Ten ostatni pogląd przeważa w najnowszej literaturze prawniczej i podziela go skład Sądu Najwyższego rozpoznający kasację wniesioną przez powódkę. Przysługiwanie powódce roszczenia o uzgodnienie treści księgi wieczystej z rzeczywistym stanem prawnym, ze względu na charakter tego roszczenia, wyłącza zatem jej interes prawny w wytoczeniu powództwa o ustalenie nieważności przyjęcia przez Elżbietę Ż. oferty powódki darowania Franciszkowi Ż. należącego do niej udziału w nieruchomości. Należy dodać, że interesu prawnego powódki w ustaleniu nieważności tej czynności nie może także uzasadniać jej ewentualne dążenie do uzyskania faktycznego władztwa nad udziałem w nieruchomości, będącym przedmiotem darowizny, bądź czerpania korzyści z tego udziału. Bowiem wyrok, którego wydania domaga się powódka, nie zapewnia takiego władztwa lub korzyści, natomiast ich osiągnięciu służą inne akcje (np. żądanie podziału nieruchomości do użytkowania, powództwo o wydanie odpowiedniej części pożytków, które przynosi nieruchomość, itd.), wszczynające postępowania, w toku których możliwe jest - jako przesłanka wydanych w nich orzeczeń - rozstrzygnięcie o ważności czynności prawnej, której ustalenia nieważności domaga się powódka w rozpoznawanej sprawie. 2. Z uzasadnienia kasacji wynika, że skarżąca nie zgadza się z ustaleniem stanowiącym podstawę zaskarżonego wyroku, iż oferta uczyniona przez powódkę Franciszkowi Ż. dokonania darowizny na jego rzecz dotyczyła należącego do powódki udziału w nieruchomości, darowanego jej przez ojca, a nie udziału w spadku po nieżyjącym już wówczas Karolu Ż. Ustalenie to jest wynikiem wykładni oświadczenia woli powódki wyrażonego w akcie notarialnym z dnia 20 października 1960 r. Przy jego dokonywaniu powinien mieć zastosowanie art. 65 § 1 k.c. Naruszenie tego przepisu przez jego niezastosowanie lub błędną wykładnię nie zostało jednakże uczynione podstawą kasacji. W świetle treści przytoczonego wyżej ustalenia bezzasadny jest, związany z dokonaniem tego ustalenia, zarzut naruszenia art. 358 k.z., przez przyjęcie, że powódka mogła dysponować prawem, którego jeszcze nie nabyła. Zarzut ten nie świadczy o naruszenia art. 358 k.z., gdyż treścią tego przepisu jest inna materia, a mianowicie forma oświadczenia darczyńcy. Być może skarżącej chodziło o art. 356 k.z., wymieniony w uzasadnieniu kasacji, według którego przedmiotem darowizny nie może być zbycie lub obciążenie użytkowaniem majątku przyszłego ani w całości, ani w części. Nie ulega jednakże wątpliwości, że rozporządzenie udziałem w nieruchomości darowanym powódce przez ojca i darowanie go bratu nie jest zbyciem lub obciążeniem użytkowaniem majątku przyszłego. Już tylko na marginesie należy zauważyć, że także darowanie przez powódkę po śmierci ojca udziału w spadku po nim nie stanowiłoby naruszenia art. 356 k.z. Wbrew zapatrywaniu skarżącej, spadek, od chwili jego otwarcia, nie jest majątkiem przyszłym. Dla możliwości jego zbycia nie ma znaczenia, czy postępowanie spadkowe (stwierdzenie nabycia spadku, dział spadku) zostało przeprowadzone. 3. To, czy Franciszek Ż. złożył oświadczenie o odrzuceniu oferty darowizny uczynionej mu przez powódkę, czy też nie złożył takiego oświadczenia, jest kwestią faktyczną. Ustalenia dokonanego w tym zakresie nie można podważać zarzutem naruszenia prawa materialnego. Dotyczący tego ustalenia zarzut naruszenia art. 29 k.z. chybiony jest także i z tego względu, że wymieniony przepis uchylony został już z dniem 1 października 1950 r. przez przep. wpr. p.o.p.c. z 1950 r., a zatem nie miał zastosowania do oferty darowizny uczynionej przez powódkę w dniu 20 października 1960 r. 4. Sąd Wojewódzki, co akceptował Sąd Apelacyjny, trafnie wywiódł, że w kwestii związania ofertą darowizny uczynioną przez powódkę Franciszkowi Ż., ze względu na czas i okoliczności złożenia tej oferty, ma zastosowanie art. 357 k.z. (w zw. z art. XLIX przep. wpr. k.c.) i że przepis ten, jako przepis szczególny, wyłącza zastosowanie art. 57 p.o.p.c. z 1950 r. Skarżąca, w szczególności nie zarzucając, iż naruszony został przepis art. 357 przez jego zastosowanie, poglądu tego nie podważa. W tej sytuacji niezasadny jest zarzut naruszenia art. 57 § 2 p.o.p.c. z 1950 r., sformułowany jako zarzut niewłaściwego jego zastosowania w stanie faktycznym ustalonym w sprawie. 5. Nie budzi wątpliwości pogląd, że oferta darowizny nieruchomości (udziału w nieruchomości) ma charakter prawa majątkowego, wobec czego oferta taka skierowana do osoby, która przed złożeniem oświadczenia co do jej przyjęcia zmarła, wchodzi do spadku po tej osobie (art. 922 § 1 k.c.), chyba że oferta jest "ściśle związana" z osobą, do której została skierowana; wówczas oferta taka wygasa wraz ze śmiercią tej osoby i nie należy do spadku po niej (art. 922 § 2 k.c.), czego konsekwencją jest, że nie może być przyjęta przez spadkobierców tej osoby. O tym, czy oferta jest ściśle związana z osobą, do której została skierowana, świadczy przede wszystkim wola osoby składającej ofertę, podlegająca ustaleniu na podstawie treści samej oferty oraz okoliczności sprawy (uchwała Sądu Najwyższego z dnia 21 listopada 1956 r., 4 CO 16/56, OSN 1957, nr IV, poz. 117, powołana w kasacji). Dla rozstrzygnięcia, czy - ze względu na zarzut kasacji naruszenia art. 922 k.c. - prawidłowe jest stanowisko zajęte w zaskarżonym wyroku co do tego, że oferta darowizny uczyniona przez powódkę Franciszkowi Ż. weszła do spadku po nim, miarodajne są zatem ustalenia stanowiące podstawę wydania zaskarżonego wyroku dotyczące omawianej kwestii. Ustalenia te są szczupłe, ale nie pozwalają na uznanie, że w ich świetle zarzut kasacji naruszenia art. 922 k.c. zasługuje na uwzględnienie. Nie istnieje wprawdzie żadne ogólne domniemanie przemawiające za tym, że wolą składającego ofertę darowizny określonej osobie jest - w razie śmierci tej osoby - obdarowanie jej spadkobierców (tak uzasadnienie powołanej wyżej uchwały Sądu Najwyższego). Jednakże w sprawie zostało ustalone, że powódka uczyniła ofertę darowizny skierowaną do Franciszka Ż. nieodwołalną, nie określiła terminu, w ciągu którego ma nastąpić jej przyjęcie i nie wzywała adresata oferty do złożenia w wyznaczonym terminie oświadczenia o jej przyjęciu lub odrzuceniu. Okoliczności te - wobec braku okoliczności pozytywnych, świadczących, że wolą powódki było ograniczenie oferty tylko do osoby Franciszka Ż. - Sąd Apelacyjny mógł uznać za wystarczające do stwierdzenia, że wobec śmierci adresata oferty przed złożeniem oświadczenia co do jej przyjęcia, oferta weszła do spadku po nim. Elżbieta Ż., jako spadkobierczyni adresata oferty, mogła więc skutecznie złożyć oświadczenie o przyjęciu oferty. Z przytoczonych względów kasacja, jako nie oparta na usprawiedliwionych podstawach, podlega oddaleniu (art. 393 12 k.p.c.). O kosztach postępowania kasacyjnego Sąd Najwyższy postanowił stosownie do art. 108 § 1 w zw. z art. 98 § 1 i 3 oraz art. 99 k.p.c. Wyrok Sądu Najwyższego z dnia 3 października 1984 r. III ARN 5/84 1. Pierwszeństwo w nabyciu państwowej nieruchomości rolnej przyznane w § 7 ust. 1 pkt 1 i 2 zarządzenia Ministra Rolnictwa i Gospodarki Żywnościowej z dnia 18 września 1982 r. w sprawie cen, warunków i trybu sprzedaży państwowych nieruchomości rolnych (M. P. Nr 23, poz. 205) przysługuje tylko osobom, które dzierżawiły nieruchomość przeznaczoną do sprzedaży, a nie inną nieruchomość. Pierwszeństwo to obejmuje także osoby, które dzierżawiły nieruchomość bezpośrednio przed przekazaniem jej na rzecz Państwowego Funduszu Ziemi. 2. Prawo pierwokupu, aczkolwiek niezbywalne (art. 602 § 1 k.c.), podlega sukcesji uniwersalnej i dlatego należy do spadku po zmarłym (art. 922 § 1 k.c.). Osoba realizująca nabyte w drodze dziedziczenia prawo pierwokupu (art. 695 § 2 k.c.) jest uprawniona do nabycia państwowej nieruchomości rolnej na zasadzie pierwszeństwa z § 7 ust. 2 pkt 1 powołanego zarządzenia, jeżeli spełnia warunki uprawniające ją do nabycia nieruchomości rolnej (§ 7 ust. 1 zarządzenia w związku z art. 160 k.c.). Uwaga: Teza częściowo nieaktualna OSNC 1985/7/94 11145 Dz.U.1964.16.93: art. 160; art. 602; art. 695; art. 922 M.P.1982.23.205: § 7 glosa: Kępiński M. Zieliński A. Glosa do wyroku SN z dnia 3 października 1984 r., III ARN 5/84. Skład orzekający Przewodniczący: sędzia SN K. Olejniczak. Sędziowie SN: S. Dmowski, J. Majorowicz, Z. Marmaj, M. Sychowicz (sprawozdawca). Sentencja Sąd Najwyższy z udziałem prokuratora Prokuratury Generalnej, T. Koza, po rozpoznaniu sprawy ze skargi Mariana K. na decyzję Wojewody Z. z dnia 11 lutego 1983 r. w przedmiocie ustalenia kandydata na nabywcę gruntów PFZ na skutek rewizji nadzwyczajnej Prokuratora Generalnego PRL od wyroku Naczelnego Sądu Administracyjnego w Warszawie z dnia 9 września 1983 r. uchylił zaskarżony wyrok w części oddalającej skargę Mariana K. oraz decyzję Wojewody Z. z dnia 11 lutego 1983 r. i decyzję Naczelnika Gminy w T. z dnia 26 listopada 1982 r. w części wyznaczającej na nabywcę nieruchomości rolnej Józefa M. i odmawiającej Marianowi K. prawa nabycia tej nieruchomości. Uzasadnienie faktyczne Decyzją z dnia 26 listopada 1982 r. Naczelnik Gminy w T. ustalił jako kandydata na nabywcę wchodzącej w skład zasobów Państwowego Funduszu Ziemi nieruchomości oznaczonej jako działka nr 202/1 o powierzchni 2,95 ha, położonej we wsi Z., Józefa M. i odmówił sprzedaży tej nieruchomości Marianowi K. i Janowi S. Według uzasadnienia tej decyzji zebranie wiejskie wypowiedziało się za sprzedażą nieruchomości Józefowi M., który wywiązuje się z zawartych umów kontraktacji produktów rolnych i jest młodym rolnikiem. Po rozpoznaniu odwołania Mariana K. od wymienionej decyzji Wojewoda Z. utrzymał ją w mocy decyzją z dnia 11 lutego 1983 r. Zdaniem Wojewody skarżący nie ma pierwszeństwa w nabyciu nieruchomości. Pierwszeństwa tego bowiem nie daje mu wypas bydła na gruntach wyłączonych z uprawy rolnej i obecnie nie przeznaczonych do sprzedaży. Skargę Mariana K. na decyzję Wojewody Z. Naczelny Sąd Administracyjny oddalił wyrokiem z dnia 9 września 1983 r., którym oddalił także trzy inne skargi na inne decyzje Wojewody Z. Sąd ten uznał w szczególności, że Marian K. nie uzyskał pierwszeństwa w nabyciu nieruchomości z tytułu jej dzierżawy, albowiem "istotą dzierżawy jest użytkowanie i pobieranie pożytków z nieruchomości w zamian za ponoszenie podatków i innych ciężarów związanych z własnością lub posiadaniem gruntów oraz uiszczanie czynszu, chyba że zachodzi dzierżawa bezczynszowa (art. 693 i 708 k.c.); wypasanie bydła za rekompensatę w postaci świadczenia pracy nie wypełnia znamion dzierżawy". Prokurator Generalny PRL w rewizji nadzwyczajnej od wymienionego wyroku w części oddalającej skargę Mariana K. zarzucił rażące naruszenie prawa, w szczególności art. 695 § 2 k.c. w związku z § 7 ust. 2 pkt 1 zarządzenia Ministra Rolnictwa i Gospodarki Żywnościowej z dnia 18 września 1982 r. w sprawie cen, warunków i trybu sprzedaży państwowych nieruchomości rolnych (M.P. Nr 23, poz. 205) oraz naruszenie interesu PRL i wniósł o uchylenie wyroku Naczelnego Sądu Administracyjnego w zaskarżonej części oraz poprzedzających go decyzji administracyjnych organów pierwszej i drugiej instancji. Uzasadnienie prawne. W toku postępowania przed Sądem Najwyższym okazało się, że po wydaniu wyroku zaskarżonego rewizją nadzwyczajną zmarł Marian K. Rozpoznając sprawę z udziałem jego spadkobierców, jako następców prawnych, Sąd Najwyższy zważył, co następuje: Jak wynika z protokołu przesłuchania Mariana K. w toku postępowania administracyjnego w dniu 29 grudnia 1982 r., wypas bydła wykonywany przez niego na podstawie umowy z Rolniczą Spółdzielnią Produkcyjną w T. obejmował nieruchomość (działkę) inną niż ta, której sprzedaży mu odmówiono. Jeżeli tak było istotnie, to nawet gdyby istniała podstawa - wbrew poglądowi Naczelnego Sądu Administracyjnego - do uznania, iż Marian K. dzierżawił nieruchomość, na której wypasał bydło, nie uzasadniałoby to przyjęcia, że przysługuje mu pierwszeństwo w jej nabyciu. Pierwszeństwo w nabyciu państwowej nieruchomości rolnej przyznane w § 7 ust. 1 pkt 1 i 2 zarządzenia Ministra Rolnictwa i Gospodarki Żywnościowej z dnia 18 września 1982 r. w sprawie cen, warunków i trybu sprzedaży państwowych nieruchomości rolnych (M.P. Nr 23, poz. 205) przysługuje tylko tym osobom, które dzierżawiły nieruchomość przeznaczoną do sprzedaży, a nie inną nieruchomość. Zasadne zatem jest stanowisko wyrażone w tej kwestii w decyzji Wojewody Z. z dnia 11 lutego 1982 r. Naczelny Sąd Administracyjny jednak nie dostrzegł, że z naruszeniem art. 7 k.p.a. w toku postępowania przed organami administracji państwowej nie został dokładnie wyjaśniony stan faktyczny sprawy. Z materiału zebranego w niej, a w szczególności z dokumentów nazwanych "oświadczeniami", wynika mianowicie, że Marian K. od 15 lat na mocy umowy z Rolniczą Spółdzielnią Produkcyjną w T. w zamian za czynsz oznaczony w pieniądzach lub w formie odpracowania użytkował grunt będący nieużytkiem, wykarczował z niego samosiewy oraz krzewy i uprawiał na nim m.in. buraki, przy czym chodzi tu o grunt stanowiący obecnie działkę nr 202/1, przeznaczoną do sprzedaży przez Państwo. Okoliczności związane z tym użytkowaniem nie zostały bliżej wyjaśnione, a w szczególności, czy było ono przejawem wykonania przez Mariana K. umowy dzierżawy (art. 693 § 1 k.c.) i - w związku z art. 695 § 2 k.c. - czasu, na jaki umowa ta została zawarta lub faktycznie trwała. Należy przy tym zauważyć, że ustalenie, iż Marian K. dzierżawił nieruchomość, o sprzedaż której ubiegał się, od Rolniczej Spółdzielni Produkcyjnej w T., uzasadniałoby przysługiwanie mu pierwszeństwa w jej nabyciu na podstawie § 7 ust. 2 pkt 1 lub 2 powołanego zarządzenia. Pierwszeństwo to obejmuje mianowicie także osoby - jak słusznie, na gruncie poprzednio obowiązującego stanu prawnego wyjaśnił Naczelny Sąd Administracyjny w wyroku z dnia 30 czerwca 1981 r. - które dzierżawiły nieruchomość bezpośrednio przed jej przekazaniem na rzecz Państwowego Funduszu Ziemi. We wskazanej sytuacji Naczelny Sąd Administracyjny powinien był na podstawie art. 207 § 1 i 2 pkt 3 k.p.a. uchylić obie decyzje administracyjne wydane w sprawie. Wyrok tego Sądu, oddalający skargę stosownie do art. 207 § 5 k.p.a., rażąco narusza prawo. Narusza także interes PRL. W interesie tym bowiem leży podniesienie efektywności produkcji indywidualnych gospodarstw rolnych. Celowi temu zaś - w wypadku gospodarstwa Mariana K. - nie sprzyja, dokonana bez należytego wyjaśnienia sprawy, odmowa sprzedaży mu nieruchomości państwowej, której produkcja mogłaby zwiększyć efekty prowadzonego przez niego gospodarstwa rolnego. Rozstrzygnięciu sprawy na skutek rewizji nadzwyczajnej od wyroku Naczelnego Sądu Administracyjnego i w wyniku uwzględnienia rewizji nadzwyczajnej uchyleniu tego wyroku oraz poprzedzających go decyzji organów administracji państwowej pierwszej i drugiej instancji (art. 210 i 211 k.p.a. w związku z art. 422 § 1 k.p.c.) nie stoi na przeszkodzie fakt śmierci Mariana K. po wydaniu zaskarżonego wyroku. Jeżeli bowiem zmarły był dzierżawcą nieruchomości podlegającej sprzedaży i na podstawie art. 695 § 2 k.c. przysługiwało mu prawo pierwokupu tej nieruchomości - co w sprawie nie zostało wyjaśnione - to prawo to przeszło na jego spadkobierców. Prawo pierwokupu, aczkolwiek niezbywalne (art. 602 § 1 k.c.), jako nie związane ściśle z osobą zmarłego i jako prawo, które - wobec braku odpowiedniej normy - nie przechodzi z chwilą jego śmierci na oznaczone osoby, niezależnie od tego, czy są one spadkobiercami, podlega mianowicie sukcesji uniwersalnej i dlatego należy do spadku po zmarłym (art. 922 § 1 k.c.). Gdyby zatem Marianowi K. przysługiwało prawo pierwokupu nieruchomości podlegającej sprzedaży, to jego spadkobiercy nabyliby to prawo i spadkobierca realizujący je byłby uprawniony do nabycia nieruchomości państwowej na zasadzie pierwszeństwa z § 7 ust. 2 pkt 1 zarządzenia Ministra Rolnictwa i Gospodarki Żywnościowej z dnia 18 września 1982 r. w sprawie cen, warunków i trybu sprzedaży państwowych nieruchomości rolnych (M.P. Nr 23, poz. 205), oczywiście, jeżeli spełniałby warunki uprawniające go do nabycia nieruchomości rolnej (§ 7 ust. 1 zarządzenia w związku z art. 180 k.c.). Kierując się przytoczonymi względami Sąd Najwyższy orzekł jak w sentencji. Postanowienie Sądu Najwyższego z dnia 28 kwietnia 1999 r. I CKU 105/98 Dziedziczenie posiadania rzeczy polega na przejściu na spadkobierców - z mocy prawa, z chwilą otwarcia spadku - wszystkich skutków prawnych, jakie wynikały z jej posiadania przez spadkodawcę, nie zależy natomiast od tego, czy spadkobiercy objęli w faktyczne władztwo rzecz znajdującą się dotychczas w posiadaniu spadkodawcy, a więc, czy kontynuują jego posiadanie. OSNC 1999/11/197, Biul.SN 1999/9/6, M.Prawn. 1999/11/44 37452 Dz.U.1964.16.93: art. 336; art. 922 glosa aprobująca: Niedośpiał M. Glosa do postanowienia SN z dnia 28 kwietnia 1999 r., I CKU 105/98. Skład orzekający Przewodniczący: sędzia SN T. Wiśniewski. Sędziowie SN: A. Górski, J. Gudowski (sprawozdawca). Sentencja Sąd Najwyższy, z udziałem prokuratora Prokuratury Krajowej I. Kaszczyszyn, po rozpoznaniu w dniu 28 kwietnia 1999 r. na rozprawie sprawy z wniosku Władysławy P., z udziałem Elżbiety B., Walerii B. i Jadwigi T.-S., o stwierdzenie nabycia własności nieruchomości przez zasiedzenie, na skutek kasacji Ministra Sprawiedliwości (...) od postanowienia Sądu Powiatowego dla Warszawy Pragi z dnia 20 grudnia 1974 r. sygn. akt (...) postanowił uchylić zaskarżone postanowienie i przekazać sprawę Sądowi Rejonowemu dla Warszawy Pragi do ponownego rozpoznania oraz rozstrzygnięcia o kosztach postępowania kasacyjnego. Uzasadnienie faktyczne We wniosku złożonym w d. Sądzie Powiatowym dla Warszawy Pragi dnia 24 czerwca 1974 r. Władysława P. domagała się stwierdzenia, że w drodze zasiedzenia nabyła nieruchomość położoną w W. przy ul. Szafarzy 29, składającą się z działki o powierzchni 600 m2, oraz znajdujących się na tej działce zabudowań gospodarczych i budynków mieszkalnych. W uzasadnieniu wniosku wskazała, że na podstawie nieformalnej umowy sprzedaży zawartej w dniu 22 maja 1939 r. w posiadanie tej działki weszli Stefan L. i Jan L. W dniu 14 kwietnia 1941 r. zawarła ze Stefanem L. związek małżeński i od tej daty objęła działkę w nieprzerwane posiadanie. Wzniosła na niej w 1947 r. z własnych funduszy budynek mieszkalny i budynki gospodarcze, a w 1969 r. rozbudowała budynek mieszkalny, wobec czego nabyła własność przedmiotowej nieruchomości przez zasiedzenie. Jako uczestników postępowania wskazała żyjące strony nieformalnej umowy z maja 1939 r. (zawartej w dniu 11 maja, a opłaconej znaczkami stemplowymi w dniu 22 maja 1939 r.) - sprzedawcę Walerię B. i kupującego Jana L. W piśmie, które wpłynęło do d. Sądu Powiatowego dnia 9 października 1974 r., udział w sprawie zgłosiła córka wnioskodawczyni Elżbieta B., domagając się stwierdzenia, że objętą wnioskiem nieruchomość nabyła przez zasiedzenie wspólnie z wnioskodawczynią i twierdząc, iż nieruchomość tę wraz z nią użytkowała, a w 1969 r. wzniosła na działce m.in. połowę domu. Wnioskodawczyni twierdzenia te przyznała. Na rozprawie w dniu 20 grudnia 1974 r. sąd przesłuchał świadka Antoniego M. oraz uczestników postępowania Walerię B. i Jana L. Osoby te potwierdziły fakt zawarcia nieformalnej umowy i wejścia w 1939 r. na jej podstawie przez pierwszego męża wnioskodawczyni Stefana L., a następnie przez wnioskodawczynię, w posiadanie przedmiotowej nieruchomości i posiadanie jej przez wnioskodawczynię zamieszkującą z córką Elżbietą B. także po śmierci Stefana L. w czasie wojny, i nadal. Na podstawie tego materiału dowodowego - a także dokumentacji geodezyjnej - d. Sąd Powiatowy dla Warszawy Pragi postanowieniem z dnia 20 grudnia 1974 r. sygn. akt (...) stwierdził, że Władysława P. i Elżbieta B. nabyły przez zasiedzenie, każda w 1/2 części, własność nieruchomości położonej w W. przy ul. Szafarzy 29, składającej się z działki gruntu o powierzchni 600 m2, oraz znajdujących się na tej działce zabudowań gospodarczych i budynków mieszkalnych, graniczącej od południa z ulicą Szafarzy, od północy z działką Bolesława Z., od zachodu z działką Jana L. i od wschodu z działką Zofi S., oznaczonej na mapie sporządzonej przez Urząd Dzielnicowy W. P.(...) P. (...) - Wydział Architektury i Gospodarki Komunalnej jako działka nr 97. Postanowienie to nie zostało zaskarżone i nie zawiera uzasadnienia. W dniu 23 sierpnia 1993 r. wpłynęła natomiast - dotychczas nie rozpoznana - skarga córki wnioskodawczyni i jej drugiego męża Stefana P. o wznowienie postępowania. Kasacja Ministra Sprawiedliwości, wniesiona na podstawie art. 12 ust. 1 ustawy z dnia 1 marca 1996 r. o zmianie kodeksu postępowania cywilnego... (Dz. U. Nr 43, poz. 189), została oparta na zarzutach obrazy art. 3 § 2 i art. 316 § 1 k.p.c. w brzmieniu sprzed dnia 1 lipca 1996 r. w związku z art. 13 § 2, art. 510 § 2 i art. 610 § 1 w związku z art. 677 § 1 k.p.c. oraz art. 172 k.c., a także na zarzucie naruszenia interesu Rzeczypospolitej Polskiej. W konsekwencji skarżący wniósł o uchylenie zaskarżonego postanowienia i przekazanie sprawy Sądowi Rejonowemu do ponownego rozpoznania. Uzasadnienie prawne Sąd Najwyższy zważył, co następuje: Trafny jest wysłowiony w kasacji zarzut, że sąd rozpoznający sprawę bezzasadnie zaniechał poczynienia ustaleń, czy uczestniczce Elżbiecie B. można przypisać przymiot posiadacza samoistnego spornej nieruchomości, a jeżeli tak, to czy była ona takim posiadaczem przez czas wymagany do stwierdzenia nabycia własności udziału w tej nieruchomości przez zasiedzenie. W tym kontekście zasadniczo celne są również uwagi skarżącego, dotyczące możliwości objęcia rzeczy w posiadanie samoistne przez osobę małoletnią, z tym że uszła uwagi skarżącego kwestia dziedziczności posiadania (scil. posiadania samoistnego), która - w okolicznościach sprawy - wymaga osobnego rozważenia i oceny. Tak więc dla rozstrzygnięcia sprawy oraz dokonania prawidłowych ustaleń co do samoistnego posiadania uczestniczki postępowania istotny był nie tylko, jak twierdzi Minister Sprawiedliwości, jej wiek oraz "stopień rozeznania czyniący ją zdolną do osobistego nabycia i utrzymywania samoistnego posiadania", ale także ewentualne nabycie posiadania jako składnika spadku po ojcu Stefanie L. W judykaturze Sądu Najwyższego przeważa zapatrywanie - i zapatrywanie to podziela skład orzekający w niniejszej sprawie - uznające dziedziczność posiadania (por. np. uzasadnienie uchwały Sądu Najwyższego z dnia 26 stycznia 1968 r., III CZP 100/67, OSNCP 1968, z. 8-9, poz. 134; patrz także art. 176 § 2 k.c.), należy jednak wyraźnie podkreślić, co judykatura niekiedy pomija, że nie chodzi o to, czy spadkobiercy, a wśród nich uczestniczka Elżbieta B., wówczas małoletnia, objęli w faktyczne władztwo nieruchomość znajdującą się w posiadaniu spadkodawcy, a więc czy kontynuowali jego posiadanie, lecz o to, czy skutki prawne, jakie wynikały z faktu posiadania rzeczy przez spadkodawcę (np. w zakresie zasiedzenia), przeszły z mocy prawa, z chwilą otwarcia spadku, na spadkobierców, choćby nie objęli oni jeszcze rzeczy w faktyczne władanie. Na aprobatę zasługują także zarzuty wnoszącego kasację, wytykające pominięcie przez d. Sąd Powiatowy faktu, że wnioskodawczyni - po śmierci pierwszego męża Stefana L. - zawarła w dniu 2 kwietnia 1949 r. drugi związek małżeński ze Stefanem P., z którym zamieszkiwała na spornej nieruchomości co najmniej do czasu złożenia wniosku w niniejszej sprawie. Przekonująco brzmi w tej sytuacji twierdzenie o istnieniu podstaw do domniemania, że pozostając w związku małżeńskim z wnioskodawczynią i wspólnie z nią zamieszkując, Stefan P. był współposiadaczem samoistnym spornej nieruchomości, a skoro tak, powinien być wezwany do udziału w sprawie w charakterze uczestnika (art 510 § 2 k.p.c.). Nie można w końcu odmówić racji skarżącemu, jeżeli zarzuca, że istotnym uchybieniem d. Sądu Powiatowego było niewymienienie w sentencji postanowienia daty, w której nastąpiło nabycie własności przez zasiedzenie. Kwestia ta nie jest wprawdzie w kodeksie postępowania cywilnego bezpośrednio regulowana, jednakże praktyka sądowa, kierująca się przede wszystkim względami utylitarnymi, a także przepisami regulaminów wewnętrznego urzędowania sądów powszechnych (obecnie § 175 in fine rozporządzenia Ministra Sprawiedliwości z dnia 19 listopada 1987 r. - Dz. U. Nr 38, poz. 218 ze zm.), wykształciła wzorzec sentencji orzeczenia obejmującego wskazanie daty zasiedzenia, mającej w obrocie, zarówno w odniesieniu do ruchomości, jak i nieruchomości, istotne znaczenie (np. przy dokonywaniu wpisu własności nieruchomości w księdze wieczystej, przy ustalaniu składu spadku w postępowaniu o dział spadku, przy przenoszeniu własności, itd.). Praktykę tę należy zaaprobować, zwłaszcza że znajduje podstawę w art. 610 § 1 k.p.c., odsyłającym - m.in. w zakresie orzekania o zasiedzeniu - do odpowiedniego stosowania przepisów o stwierdzeniu nabycia spadku. Otóż, skoro w postanowieniu o stwierdzeniu nabycia spadku sąd wymienia spadkodawcę (art. 677 § 1 k.p.c.), a tym samym datę jego śmierci, równoznaczną z otwarciem spadku i nabyciem spadku przez spadkobierców (art. 924 i 925 k.c.), to w postanowieniu stwierdzającym zasiedzenie uzasadnione jest określenie daty, w której doszło do zasiedzenia, a więc do nabycia przez zainteresowanego z mocy prawa własności rzeczy (wieczystego użytkowania, służebności gruntowej). Trzeba zatem uznać, że postawione przez Ministra Sprawiedliwości zarzuty naruszenia wymienionych w kasacji przepisów prawa materialnego i formalnego są trafne. Słuszny jest także zarzut naruszenia interesu Rzeczypospolitej Polskiej, gdyż orzeczenie o własności nieruchomości bez udziału wszystkich zainteresowanych i bez wyjaśnienia podstawowych faktów godzi w konstytucyjne gwarancje prawa własności. W wyniku poczynionych uwag Sąd Najwyższy uznał kasację Ministra Sprawiedliwości za uzasadnioną w zakresie wszystkich podnoszonych zarzutów, w związku z czym zaskarżone postanowienia uchylił i sprawę przekazał Sądowi Rejonowemu dla Warszawy Pragi do ponownego rozpoznania oraz orzeczenia o kosztach postępowania kasacyjnego (art. 393 13 § 1 oraz art. 108 § 2 w związku z art. 393 19 oraz 391 k.p.c. przy zastosowaniu art. 12 ust. 1 ustawy z dnia 1 marca 1996 r. o zmianie kodeksu postępowania cywilnego... - Dz. U. Nr 43, poz. 189). Wyrok Sądu Apelacyjnego w Lublinie z dnia 5 kwietnia 1991 r. I ACr 50/91 Dobra osobiste, których ochronę przewiduje art. 23-24 k.c. nie są zbywalne, ani w drodze spadkobrania, ani też w drodze innych czynności prawnych (między żyjącymi). OSA 1991/3/15 5414 Dz.U.1964.16.93: art. 23; art. 24; art. 922 Uzasadnienie faktyczne Powód - Władysław W. w pozwie z dnia 30.05.1990 r. wystąpił przeciwko pozwanej Mariannie W., żonie swojego brata Stanisława, z roszczeniem o ochronę dóbr osobistych, a mianowicie czci swojej matki Franciszki W. z domu R. zmarłej dnia 18 lutego 1990 r. Z uzasadnienia pozwu wynika, że powód upatruje naruszenie czci swej matki w działaniu pozwanej, podejmowanym jeszcze i wyłącznie za życia Franciszki W., a polegającym na wypowiadaniu pod jej adresem słów i określeń uwłaczających godności. W szczególności przez: 1) wypowiedzenie w obecności Franciszki W., zdania, że "morzyła głodem swojego męża Stanisława, sama zjadając lepsze produkty", 2) stwierdzenie, że przez teściową pozwanej Franciszkę W. zmarło kilkumiesięczne dziecko Marianny W., 3) określenie Franciszki W. jako osoby leniwej, 4) używanie nazwiska rodowego poszkodowanej "R." w kontekście i intencjach obraźliwych, 5) przypisywanie F., że "nalęgła wariatów" i "nachowała nimedów" tzn. niedorajdów. W konsekwencji powód, po sprecyzowaniu żądania pozwu w trakcie trwania procesu, domagał się zadośćuczynienia przez zobowiązanie pozwanej do wpłacenia kwoty 600.000 zł na rzecz Parafii, na terenie której znajduje się cmentarz, gdzie pochowano jego matkę, a nadto aby pozwana, w obecności wszystkich zgłoszonych przez niego świadków, odwołała obraźliwe określenia wypowiadane pod adresem Franciszki W. Żądał także, aby Marianna W. nie używała w pejoratywnym znaczeniu rodowego nazwiska matki: R. Pozwana nie uznając powództwa, godziła się jednakowoż na wyrażenie ubolewania z powodu słów, których wypowiadanie przypisuje się jej, a także na uiszczenie niższej kwoty (150.000 zł) i na inny cel (msza za zmarłą Franciszkę W.). Po przesłuchaniu informacyjnym powoda i świadków przez niego zgłoszonych: Czesławy W., Jana G., Władysława W. i zgłoszonego przez pozwaną w charakterze świadka jej męża Stanisława W., Sąd Wojewódzki w Siedlcach, wyrokiem z dnia 21 stycznia 1991 r. powództwo oddalił. Podstawą takiego rozstrzygnięcia były następujące ustalenia i wnioski. Powód domagał się ochrony czci swojej matki Franciszki W. przed działaniami Marianny W., podejmowanymi za życia poszkodowanej. Natomiast, zdaniem Sądu Wojewódzkiego, tylko osoba pokrzywdzona może się domagać ochrony dóbr osobistych, przewidzianej w art. 23-24 k.c. Roszczenia bowiem powstałe z tego tytułu nie przechodzą, w razie śmierci osoby poszkodowanej, na spadkobierców, ani też nie mogą być realizowane przez inne osoby bliskie zmarłej. W konsekwencji powód nie ma uprawnień do dochodzenia roszczeń o ochronę dóbr osobistych swojej nieżyjącej matki. Ponieważ zaś nie wynika z materiału dowodowego, ani też powód nie stawia nawet takiego twierdzenia, że działania naruszające cześć Franciszki W. były podejmowane przez pozwaną po dacie śmierci poszkodowanej, co uzasadniałoby ochronę dóbr osobistych samego powoda, naruszonych poprzez uwłaczanie czci nieżyjącej już jego matki, nie ma też podstaw do uwzględnienia powództwa z powodu naruszenia czci Władysława W. Nadto uzasadnienie zaskarżonego wyroku wskazuje na to, że nawet świadkowie zgłoszeni przez powoda nie potwierdzili zarzutów pozwu co do części wypowiedzi pozwanej, które naruszałyby cześć Franciszki W. Natomiast ta część wypowiedzi pozwanej, którą świadkowie słyszeli, miała inny, niż to ocenia powód - nieobraźliwy charakter. Dlatego, zdaniem Sądu Wojewódzkiego, brak jest w wypowiedziach pozwanej elementów godzących w cześć Franciszki W. co, nawet przy odmiennej ocenie prawnej, musiałoby skutkować oddalenie powództwa. Od tego wyroku złożył rewizję powód Władysław, nie precyzując podstaw rewizyjnych ani wniosków. Z wstępnej części rewizji wynika jednak, że jak to określa powód "poszerza swoje roszczenia" na ochronę własnej czci, naruszonej na skutek wypowiadania przez pozwaną określeń zniesławiających jego matkę. Ponadto wywodzi on, że pozwana dopuszczała się działań obrażających go osobiście. Generalnym twierdzeniem obszernego uzasadnienia rewizji jest to, że chociaż świadkowie nie potwierdzili niektórych wypowiedzi Marianny W., to w rzeczywistości miały one miejsce. Nadto skarżący podnosi również, że świadkowie potwierdzając niektóre z wypowiedzi przypisywanych przez powoda pozwanej, niezasadnie zmieniają sens tych wypowiedzi, co odbiera im pejoratywne, obraźliwe zabarwienie. Na rozprawę przed Sądem Apelacyjnym stawił się powód, który popierając rewizję wyjaśnił, że chodzi mu głównie o ochronę czci matki ale także i czci własnej. Uzasadnienie prawne Sąd Apelacyjny zważył, co następuje: Brak jest podstaw do uwzględnienia rewizji. Należy w pełni podzielić zarówno ocenę materiału dowodowego, dokonaną przez Sąd Wojewódzki, która mieści się w granicach zakreślonych przez art. 233 § 1 k.p.c., jak też ocenę prawną, przeprowadzoną na tle prawidłowo poczynionych ustaleń faktycznych. Uzasadnienie zaskarżonego wyroku odpowiada wymogom art. 328 k.p.c. Trzeba się zgodzić z poglądem Sądu I instancji, że dobra osobiste, których ochronę przewiduje art. 23- 24 k.c. nie są zbywalne, ani w drodze spadkobrania, ani też w drodze innych czynności prawnych (między żyjącymi). Wynika to ze ściśle osobistego charakteru tych dóbr, na co wskazuje treść powołanych przepisów kodeksu cywilnego. Teza taka nie budzi najmniejszych wątpliwości w świetle poglądów judykatury i doktryny. Zgodnie np. z zapatrywaniem wyrażonym przez jeden z autorytetów naukowych w tej dziedzinie (vide Adam Szpunar "Ochrona dóbr osobistych", PWN, W-wa 1979, s. 97) "...prawa niemajątkowe nie są bezpośrednio uwarunkowane ekonomicznymi interesami uprawnionego. Do kategorii tej zalicza się powszechnie prawa osobiste, które zajmują w niej odrębne stanowisko. Są one ściśle związane z osobą ludzką, zasadniczo razem z nią powstają i gasną". I dalej autor ten wywodzi: "Trzeba wreszcie podkreślić, że prawa osobiste nie mogą być przeniesione na inną osobę. Nie należą one przede wszystkim do spadku po zmarłym (por. art. 922 § 1 k.c.). Wyjątki od tej zasady mają charakter dość marginesowy. Gdy chodzi o czynności prawne między żyjącymi, prawa osobistości nie mogą być przeniesione wobec ścisłego ich powiązania z osobą uprawnioną (op. cit. s. 98). Po pierwsze, miał więc Sąd Wojewódzki pełną podstawę do stwierdzenia, że Władysław W. nie jest osobą uprawnioną do domagania się ochrony czci swojej zmarłej matki Franciszki W. przez działania dokonane za jej życia, tj. przed dniem 18 lutego 1990 r. Po wtóre, zasadnie Sąd I instancji ocenił, że dowody z zeznań świadków, w tym w szczególności powołanych przez powoda nie dawały podstawy do uznania, iż Marianna W. podejmowała działania naruszające cześć nieżyjącej matki powoda. Nieuzasadnione są przy tym zarzuty skarżącego jakoby świadek Jan B. potwierdził używanie przez Mariannę W. określenia "nalęgła nimedów" i nazwiska rodowego Franciszki W. - "R." w znaczeniu obraźliwym. Świadek ten stwierdził, że oba wyrażenia użyte były przez pozwaną w sprzeczce z mężem Stanisławem W., kierowane były one pod jego adresem, a nie Franciszki W., a to drugie (nazwisko rodowe) miało dowodzić podobieństwa adresata do jego matki ("ty wdałeś się w R."). Świadek ten nie odebrał tych określeń jako uwłaczających Franciszce, a przynajmniej takiej intencji przy ich wypowiadaniu nie był pewien. Podobnie świadek Czesława W. odczuła, że określenie "ty R.", w stosunku do Stanisława W. było użyte w formie żartobliwej, a nie obraźliwej. Wbrew twierdzeniu powoda, zawartemu w rewizji, Stanisław nie zeznał aby jego żona mówiła do niego zdrobniale "nimedku", zaś według świadka użycia sformułowania "nalęgła nimedów" nie był pewien, choć nie mógł tego wykluczyć. Natomiast co do stosowania nazwiska rodowego "R." potwierdził jego żartobliwy i zdrobniały charakter ("ty R."). Jak z powyższego wynika argumentacja skarżącego stanowi polemikę z prawidłowymi ustaleniami Sądu I instancji, będącą następstwem tego, że świadkowie nie potwierdzili tezy dowodowej, dla wykazania której zostali przez powoda zgłoszeni. Ponieważ jednak ustalenia Sądu muszą się opierać na rzeczywistej a nie spodziewanej czy pożądanej przez stronę treści zeznań świadków, zarzuty rewidującego w tym zakresie nie mogą spowodować odmiennej oceny materiału dowodowego, niż to zaprezentował Sąd Wojewódzki. Po trzecie wreszcie zmiana powództwa dokonana dopiero w piśmie rewizyjnym, a polegająca na domaganiu się ochrony własnej czci, obok żądania ochrony tegoż dobra osobistego matki powoda, nie może z przyczyn procesowych być skuteczna. Ponieważ, zgodnie z art. 385 k.p.c., sąd rewizyjny rozpoznaje sprawę na podstawie stanu faktycznego ustalonego w postępowaniu przed Sądem I instancji, ten zaś nie zawierał elementów pozwalających na rozstrzygnięcie nowego żądania (ochrony czci własnej powoda), postępowanie w tym zakresie musiałoby być poprzedzone postępowaniem dowodowym, z konieczności przeprowadzonym przez sąd pierwszej instancji (art. 385 § 2 zd. 2 k.p.c.). Jednakże powołane wyżej przepisy mogłyby skutkować uchylanie zaskarżonego wyroku i przekazanie sprawy do ponownego rozpoznania, gdyby z kolei nie stała temu na przeszkodzie treść art. 369 pkt 6 k.p.c. Powód bowiem występując z nowym żądaniem, obok dotychczas zgłoszonego, opiera go na faktach, które ani nie należą do kategorii nowych - nieznanych mu w postępowaniu przed Sądem I instancji, ani też takich, których w tym postępowaniu nie mógł powołać. Skuteczne powołanie się więc na takie fakty, które znane były już stronie w trakcie rozpoznania sprawy przed Sądem Wojewódzkim, dla uzasadnienia nowego rodzaju roszczenia, mogło mieć miejsce jedynie przed tymże Sądem, a nie przed sądem rewizyjnym. Ponadto, skoro art. 386 k.p.c. wymienia ściśle określone przypadki, w których powód składający rewizję może zmienić żądanie w postępowaniu rewizyjnym, a zmiana dokonana przez Władysława W. niewątpliwie nie należy do kategorii zmian zawartych w tym przepisie, to i ten wzgląd uniemożliwia rozpoznanie nowego żądania w postępowaniu odwoławczym. Skoro więc brak było podstaw do uwzględnienia rewizji, należało ją, po myśli art. 387 k.p.c. oddalić. Wyrok Sądu Najwyższego z dnia 19 października 1984 r. I CR 175/84 Umowa agencyjna (umowa zawarta na warunkach zlecenia) wygasa, jeżeli co innego nie wynika z jej postanowień, wskutek śmierci agenta (przyjmującego zlecenie), a jego dług wobec dającego zlecenie stanowi dług spadku. Ograniczenie odpowiedzialności spadkobierców za długi spadkowe pracownika ze względu na zasady współżycia społecznego (III PZP 12/72, OSNCP 1973, z. 2, poz. 22) może mieć miejsce również w przypadku umowy agencyjnej (umowy na warunkach zlecenia).Ograniczenie to nie ma zastosowania do odpowiedzialności poręczycieli wekslowych i z umowy poręczenia. OSNC 1985/8/114 3064 Dz.U.1964.16.93: art. 748; art. 758; art. 922; art. 1034 glosa: Bączyk M. Glosa do wyroku SN z dnia 19 października 1984 r., I CR 175/84. Skład orzekający Przewodniczący: sędzia SN W. Kuryłowicz (sprawozdawca). Sędziowie SN: T. Bukowski, A. Józefowicz. Sentencja Sąd Najwyższy po rozpoznaniu sprawy z powództwa Gminnej Spółdzielni "Samopomoc Chłopska" w S. przeciwko Stanisławie B., Józefowi B., Wandzie D., Teodorowi K. i Romanowi T. o odszkodowanie na skutek rewizji obu stron od wyroku Sądu Wojewódzkiego w Zamościu z dnia 30 grudnia 1983 r. uchylił zaskarżony wyrok w części oddalającej powództwo i orzekającej o opłatach sądowych i w tym zakresie przekazał sprawę Sądowi Wojewódzkiemu w Zamościu do ponownego rozpoznania i orzeczenia o kosztach postępowania rewizyjnego, oddalił rewizję pozwanych. Uzasadnienie faktyczne Zgodnie z zawartą w dniu 1 września 1976 r. z powodową Spółdzielnia "umową agencyjną" Józef B. zobowiązał się do prowadzenia w imieniu i na rachunek powódki punktu sprzedaży nawozów mineralnych w kolonii W. Józef B. zmarł dnia 6 lutego 1981 r., dokonana zaś w dniu 16 lutego 1981 r. inwentaryzacja wykazała - za okres od dnia 21 listopada 1980 r. do dnia 6 lutego 1981 r. - niedobór w wysokości 108.870 zł i o zasądzenie tej kwoty z odsetkami i kosztami solidarnie od Stanisławy B., żony agenta, oraz od pozostałych pozwanych, jako poręczycieli wekslowych za zobowiązanie wystawcy weksla na zlecenie Spółdzielni, powódka wystąpiła w pozwie z dnia 11 lutego 1982 r. W toku procesu sąd orzekający dopozwał z urzędu na podstawie art. 194 § 3 k.p.c. dalszych spadkobierców ustawowych Józefa B. - jego syna Józefa B. i jego córkę Wandę D. Wyrokiem z dnia 30 grudnia 1983 r. Sąd Wojewódzki uwzględnił powództwo do wysokości 19.698 zł z 8% od daty pozwu, a w pozostałej części oddalił je. Według dokonanych ustaleń wysokość dochodzonego odszkodowania określa kwota 108 870 zł, wysokość zaś niedobór, za który odpowiadają pozwani - kwota 79 769 zł, za niedobór bowiem w nawozach przechowywanych "luzem" odpowiada wyłącznie powódka, ponieważ nie dopełniła spoczywającego na niej obowiązku należytego zabezpieczenia tych nawozów przed działaniem czynników atmosferycznych (przede wszystkim przez dostarczenie folii, papy lub podkładów). Jednakże "korzystanie przez wierzyciela spadkowego z nieograniczonej odpowiedzialności spadkobierców za dług spadkowy stanowi nadużycie przysługującego mu prawa przedmiotowego", w szczególności, gdyby prowadziło "do pozbawienia spadkobierców elementarnych podstaw egzystencji", przy czym "orientacyjną kwotą odpowiedzialności mogłaby być wartość ustalonego w inwentarzu stanu czynnego spadku", tego zaś stanu strona powodowa nie wykazała w sprawie. Uzasadnia to odpowiedzialność spadkobierców z mocy art. 5 k.c. "tylko do 1/4 wysokości szkody" i w tym samym stosunku także odpowiedzialność poręczycieli wekslowych. Wyrok zaskarżyły obie strony. Powódka - w części oddalającej powództwo, zarzucając wadliwość ustalenia zakresu jej obowiązków jako strony umowy oraz niewłaściwe w tym przypadku zastosowanie art. 5 k.c. jako podstawy obniżenia dochodzonego odszkodowania, pozwani natomiast - brak w ogóle podstawy do odpowiedzialności za szkodę (art. 368 pkt 1 i 4 k.p.c.). Uzasadnienie prawne Sąd Najwyższy zważył, co następuje: 1. W świetle § 4 wytycznych "do prowadzenia sprzedaży nawozów mineralnych za pomocą formy agencyjnej", stanowiących z § 14 umowy jej integralną część, agent odpowiada za szkodę spowodowaną także kradzieżą, zniszczeniem, uszkodzeniem lub innym obniżeniem wartości użytkowej nawozów, co mogłoby stanowić o umownym przyjęciu przez agenta odpowiedzialności za szkody w ten sposób wyrządzone ("z powodu oznaczonych okoliczności"), za które z mocy ustawy (stosownie do art. 362 k.c., por. także uchwałę Sądu Najwyższego z dnia 28 listopada 1974 r. III CZP 77/74, OSNCP 1975, z. 9, poz. 133) dłużnik odpowiedzialności nie ponosi (art. 473 § 1 k.c.). Sam fakt żądania przez agenta, według zeznań Stanisławy B., zabezpieczenia przez powódkę "luzem składanych" na podwórzu nawozów (soli potasowej i siarczanu potasu), w szczególności przez dostarczenie podkładów, papy lub folii, nie przesądza o obowiązku powódki w tym zakresie, skoro nie została wyjaśniona podstawa takiego żądania (umowa agencyjna, ewentualnie dodatkowa, czy też w ramach pozaumownej pomocy i in.), w tym też zakresie materiał sprawy wymaga stosownego uzupełnienia i rozważenia, zwłaszcza przy uwzględnieniu umownie określonych obowiązków stron co do właściwego prowadzenia punktu sprzedaży (por. postanowienia § 7 i 9 umowy oraz § 10 wytycznych). 2. Umowa agencyjna wygasa, jeżeli co innego nie wynika z jej postanowień, wskutek śmierci agenta (przyjmującego zlecenie, por. art. 748 k.c.). Dług agenta wobec dającego zlecenie przechodzi na jego spadkobierców (dług spadkowy), którzy do chwili działu spadku odpowiadają za ten dług solidarnie (art. 922 § 1 i art. 1034 § 1 k.c.). Śmierć dłużnika nie zwalnia również jego poręczycieli od odpowiedzialności za długi spadkowe i nie ogranicza zakresu tej odpowiedzialności, nawet gdyby ograniczona była odpowiedzialność spadkobierców (art. 883 § 3 k.c.). Dotyczy to także odpowiedzialności poręczycieli wekslowych (art. 103 w związku z art. 30-32 prawa wekslowego). Od chwili przyjęcia spadku spadkobiercy odpowiadają za długi spadkowe z całości swego majątku, a w razie prostego przyjęcia spadku (co miałoby miejsce w sprawie w świetle zebranego materiału) - bez ograniczenia stosownie do art. 1030 i 1031 § 1 k.c. Nie wyłącza ani nie ogranicza tej odpowiedzialności to, że spadkodawca był agentem prowadzącym punkt sprzedaży (niezależnie zresztą od prowadzenia gospodarstwa rolnego), nie nakładało to również na powódkę żadnego obowiązku w zakresie zabezpieczenia pozostałego po nim spadku lub sporządzenia spisu inwentarza. W przypadkach szczególnie wyjątkowych ograniczenie odpowiedzialności spadkobiercy za długi spadku może mieć miejsce, jeżeli byłoby to uzasadnione ze względu na zasady współżycia społecznego (art. 5 k.c., por. uchwałę powiększonego składu Sądu Najwyższego z dnia 22 września 1972 r. III PZP 12/72, OSNCP 1973, z. 2, poz. 22). Wymaga to dokonania szczegółowych ustaleń dotyczących stanu rodzinnego i majątkowego spadkobierców, ich sytuacji życiowej oraz składu spadku w dacie jego otwarcia (jego aktywów i pasywów), a w związku z tym - odpowiedniego uzupełnienia materiału procesowego. Tego rodzaju ograniczeniom odpowiedzialności spadkobierców z istoty umowy poręczenia nie podlegają poręczyciele za dłużnika (nie za jego spadkobierców, gdyż nie za nich zobowiązywali się względem wierzyciela - art. 876 i nast. k.c.) i to zobowiązanie, mimo śmierci dłużnika, nie ustało. Również poręczyciel wekslowy odpowiada samodzielnie za dług wekslowy tak samo jak ten, za kogo poręczył (art. 32 prawa wekslowego). Z tych względów należało zaskarżony wyrok w części oddalającej powództwo i orzekającej o "brakującym w sprawie wpisie" na podstawie art. 388 § 1 k.p.c. w związku z art. 368 pkt 1, 3 i 5 k.p.c. uchylić i w powyższym zakresie przekazać sprawę do ponownego rozpoznania. Oddaleniu podlega stosownie do art. 387 k.p.c. pozbawiona uzasadnionych podstaw zaskarżenia rewizja pozwanych, w zakresie zasądzonej od nich solidarnie kwoty w każdym razie odpowiedzialnych (gdyby nawet w jakiejś części powódka przyczyniła się do szkody) za dług spadku - spadkobierców z tytułu szkody spowodowanej nienależytym wykonaniem przez agenta umowy (art. 471 k.c.) i poręczycieli z tytułu poręczenia za jego dług, określony wysokością należnego odszkodowania. Orzeczono zatem jak w sentencji. Uchwała Sądu Najwyższego 7 sędziów - zasada prawna z dnia 22 marca 1971 r. III CZP 91/70 1. Nieważność testamentu przewidzianego w art. 951 k.c., spowodowana niezachowaniem obowiązującego przepisu prawa, może być uznana za okoliczność szczególną w rozumieniu oświadczenia ostatniej woli złożonego przez spadkodawcę jako testamentu ustnego. 2. Nieważność testamentu przewidzianego w art. 951 k.c., spowodowana zamieszczeniem w nim rozrządzeń dwóch spadkodawców (art. 942 k.c.), nie stanowi przeszkody do uznania oświadczeń woli złożonych przez tych spadkodawców za dwa oddzielne testamenty ustne. OSNC 1971/10/168 1239 Dz.U.1964.16.93: art. 942; art. 951; art. 952 glosa: Mączyński A. Glosa do uchwały SN z dnia 22 marca 1971 r., III CZP 91/70. Skład orzekający Przewodniczący: Prezes J. Pawlak. Sędziowie: R. Czarnecki (sprawozdawca), B. Łubkowski, J. Majorowicz, K. Piasecki, J. Pietrzykowski, J. Policzkiewicz. Sentencja Sąd Najwyższy, z udziałem przedstawiciela Prokuratury Generalnej wiceprok. T. Potapowicza, w sprawie z wniosku Bolesława N. o stwierdzenie nabycia spadku po Antonim N., po rozpoznaniu na posiedzeniu jawnym zagadnienia prawnego przekazanego przez Sąd Najwyższy na posiedzeniu w dniu 4 grudnia 1970 r. do rozstrzygnięcia składowi siedmiu sędziów SN: "1. Czy nieważność testamentu allograficznego, spowodowana niezachowaniem przez organ rady narodowej wymieniony w art. 951 k.c. bezwzględnie obowiązujących przepisów prawa, może być uznana za okoliczność szczególną w rozumieniu art. 952 § 1 k.c., która uzasadnia potraktowanie złożonego przez spadkodawcę przed tym organem i świadkami oświadczenia ostatniej woli jako testamentu ustnego? i w razie udzielenia na to pytanie odpowiedzi twierdzącej - 2. Czy nieważny testament allograficzny zawierający rozrządzenie dwóch spadkodawców nie stanowi przeszkody do uznania złożonych przed organem rady narodowej oświadczeń jako dwóch odrębnych testamentów ustnych?" uchwalił i postanowił wpisać do księgi zasad prawnych następującą zasadę prawną: 1. Nieważność testamentu przewidzianego w art. 951 k.c., spowodowana niezachowaniem obowiązującego przepisu prawa, może być uznana za okoliczność szczególną w rozumieniu oświadczenia ostatniej woli złożonego przez spadkodawcę jako testamentu ustnego. 2. Nieważność testamentu przewidzianego w art. 951 k.c., spowodowana zamieszczeniem w nim rozrządzeń dwóch spadkodawców (art. 942 k.c.), nie stanowi przeszkody do uznania oświadczeń woli złożonych przez tych spadkodawców za dwa oddzielne testamenty ustne. Uzasadnienie faktyczne 1. Kodeks cywilny rozróżnia zwykłą formę testamentu od szczególnej. Do testamentów sporządzonych z zachowaniem zwykłej formy, tj. testamentów zwykłych, zalicza testament własnoręczny (art. 949 k.c.), testament w formie aktu notarialnego (art. 950 k.c.) oraz testament wprawdzie też pisemny, ale spisany przez inną osobę niż spadkodawca (i notariusz) i stąd noszący nazwę allograficznego (art. 951 k.c.). Co się zaś tyczy testamentów szczególnych, to w praktyce występuje przede wszystkim testament określany jako ustny (art. 952 § 1 k.c.). Według art. 951 k.c., normującego formę przewidzianego w tym przepisie testamentu zwykłego, spadkodawca w obecności dwóch świadków oświadcza swą ostatnią wolę wobec przewodniczącego lub innego stale urzędującego członka prezydium rady narodowej gromadzkiej, osiedla, miejskiej lub dzielnicowej albo wobec sekretarza gromadzkiego, miejskiego lub osiedla. Niezachowanie ze strony wymienionego funkcjonariusza przepisu prawa z zakresu formy testamentu powoduje nieważność tego testamentu. Jednakże jeśli w danym wypadku można było zastosować również inną formę testamentu i forma ta została zachowana, to testament taki jest ważnie sporządzony z zachowaniem tej innej formy. W myśl art. 952 § 1 k.c., który reguluje formę przewidzianego w tym przepisie testamentu ustnego, spadkodawca oświadcza ostatnią wolę ustnie przy jednoczesnej obecności co najmniej trzech świadków. Testament ten, jako testament szczególny, może być sporządzony tylko wtedy, gdy wskutek szczególnych okoliczności zachowanie zwykłej formy testamentu jest niemożliwe lub bardzo utrudnione albo w wypadku gdy istnieje obawa rychłej śmierci spadkodawcy. Jeśli chodzi o pierwszą przesłankę sporządzenia testamentu ustnego, mianowicie o szczególne okoliczności, to art. 82 pr. spadk., stanowiący odpowiednik art. 952 § 1 k.c., rozpoczynał tekst od sformułowania co do "szczególnych okoliczności", jako to: przerwania komunikacji, epidemii, działań wojennych (...)". Przepis ten wyliczał więc przykładowo kilka szczególnych okoliczności. W związku z powyższym jego sformułowaniem wypowiedziany został w piśmiennictwie pogląd, że wyliczenie przykładowe określonych stanów faktycznych ogranicza swobodę oceny tego, co może być uznane za okoliczność szczególną. Niemniej jednak pod rządem art. 82 pr. spadk. judykatura uznawała za okoliczność szczególną w rozumieniu tego przepisu również niezachowanie ze strony właściwego funkcjonariusza prezydium rady narodowej przepisu prawa, powodujące nieważność testamentu zwykłego (allograficznego) z art. 80 pr. spadk. Stanowisko to znalazło wyraz zwłaszcza w orzeczeniach Sądu Najwyższego z dnia 22.XII.1951 r. C 1325/51 (OSN 1952 r., poz. 84), z dnia 10.IX.1954 r. I CR 1026/54 (NP 1955, nr 12, z. 110-112) i z dnia 21.X.1961 r. 4 CR 644/61 (OSN 1962, poz. 145). W zakresie szczególnych okoliczności ustawodawca odstąpił od redakcji art. 82 pr. spadk. i sformułował art. 952 § 1 k.c. inaczej, ogólniej. Mianowicie w art. 952 § 1 k.c. ustawodawca zrezygnował z wyliczenia przykładowego szczególnych okoliczności, dając tym samym wyraz stanowisku, że okoliczności te powinny być rozumiane szeroko. Wytrącił też ustawodawca wspomniany wyżej argument o ograniczeniu swobody oceny. Tym bardziej więc pod rządem art. 952 § 1 k.c. przyjęte poprzednio stanowisko musi być potraktowane jako mające oparcie w ustawie. Więcej nawet, brak argumentu, który by pozwolił wyłączyć spośród rozumianych szeroko szczególnych okoliczności właśnie niezachowanie ze strony właściwego funkcjonariusza prezydium rady narodowej przepisu prawa, powodujące nieważność testamentu zwykłego z art. 951 k.c. Zwłaszcza nie można podzielić argumentu, że rzeczą wspomnianego funkcjonariusza jest zawsze znać przepisy obowiązujące od blisko 25 lat, wobec czego nieznajomości wchodzącego w rachubę przepisu ustawodawca nie mógł potraktować jako okoliczności szczególnej. Otóż założenie, że właściwi funkcjonariusze prezydiów rad narodowych powinni znać przepisy z zakresu formy testamentu, przemawia za wyprowadzeniem wniosku, iż w wyjątkowym wypadku niezachowania przez takiego funkcjonariusza wchodzącego w rachubę przepisu, powodującego nieważność testamentu zwykłego z art. 951 k.c., powinien być możliwie złagodzony skutek tej nieważności. Nieważność zaś testamentu, która wychodzi na jaw najczęściej dopiero po śmierci spadkodawcy, jest tak doniosła dla zainteresowanych, że usprawiedliwia w pełni ocenę, iż jej spowodowanie stanowi okoliczność szczególną. W konsekwencji, okolicznością szczególną w rozumieniu art. 952 § 1 k.c. może być także niezachowanie ze strony właściwego funkcjonariusza prezydium rady narodowej przepisu prawa, powodujące nieważność testamentu zwykłego z art. 951 k.c. To zaś wystarcza do uznania, że nastąpiło spełnienie pierwszej przesłanki dopuszczalności sporządzenia testamentu szczególnego, jakim jest testament ustny. Drugą przesłankę sporządzenia testamentu ustnego stanowi związek przyczynowy między okolicznością szczególną (w danym wypadku między spowodowaną w wyżej określony sposób nieważnością testamentu zwykłego z art. 951 k.c.) a niemożliwością lub co najmniej bardzo dużym utrudnieniem w zachowaniu zwykłej formy testamentu. Otóż wybór przez spadkodawcę formy testamentu zwykłego z art. 951 k.c. uniemożliwia temu spadkodawcy zachowanie dwóch pozostałych form testamentu zwykłego (własnoręcznej i formy aktu notarialnego). Wybór zaś wspomnianej formy, która następnie - w wyniku niezachowania ze strony właściwego funkcjonariusza prezydium rady narodowej przepisu prawa - okazuje się nieważna, pozbawia możliwości zachowania również i tej, a zatem jakiejkolwiek zwykłej formy testamentu. Dlatego między nieważnością, o której mowa, a niemożliwością zachowania zwykłej formy testamentu zachodzi związek przyczynowy. Tym samym więc zostaje spełniona druga przesłanka dopuszczalności sporządzenia testamentu ustnego. W wypadku więc gdy testament zwykły z art. 951 k.c. okazuje się wskutek przedstawionej wyżej przyczyny nieważny, a jednocześnie gdy spełnione zostały przesłanki dopuszczalności sporządzenia testamentu ustnego i zachowana została jego forma - to wówczas rozrządzenia spadkodawcy zostają utrzymane w mocy w formie testamentu ustnego. Odmienna wykładnia nie tylko nie miałaby oparcia w ustawie, ale prowadziłaby również do nadmiernego nieutrzymywania w mocy rozrządzeń spadkodawców. W konsekwencji powodowałaby ona odpowiedzialność Skarbu Państwa za szkody wyrządzone przez funkcjonariuszy państwowych, co zresztą nie zadowalałoby w pełni niedoszłych spadkobierców. Z tych wszystkich względów na pierwsze z postawionych pytań prawnych udzielono odpowiedzi jak w punkcie 1 sentencji uchwały. 2. Ustawodawca używa słowa "testament" w dwóch różnych znaczeniach, mianowicie w znaczeniu czynności prawnej jednostronnej i odwołalnej, w której spadkodawca rozrządza swym majątkiem na wypadek śmierci, oraz w znaczeniu dokumentu obejmującego testament. Rozróżnienie, o którym mowa, ilustruje tekst art. 946 k.c. Przepis ten posługuje się słowem "testament" w znaczeniu wspomnianej czynności prawnej jednostronnej, gdy stanowi, że odwołanie testamentu może nastąpić w ten sposób, iż spadkodawca sporządzi nowy testament, dalej zaś - w znaczeniu dokumentu, gdy z kolei głosi, że odwołanie może nastąpić również w ten sposób, iż spadkodawca zniszczy testament lub pozbawi go cech, od których zależy jego ważność. Według art. 942 k.c. testament może zawierać rozrządzenia tylko jednego spadkodawcy. Gdyby w przepisie tym słowo "testament" zostało użyte w pierwszym z przedstawionych znaczeń, to zawierałby on zdanie: "czynność prawna jednostronna i odwołalna, w której spadkodawca rozrządza swym majątkiem na wypadek śmierci, może zawierać rozrządzenie tylko jednego spadkodawcy", a zatem przepis ten zawierałby zdanie semantycznie bezładne. Przeto w drodze eliminacji musi być wyprowadzony wniosek, że art. 942 k.c. posługuje się wyrazem "testament" w drugim z przedstawionych znaczeń. Według więc dyspozycji art. 942 k.c. dokument obejmujący testament, w szczególności pisemny testament przewidziany w art. 951 k.c., może zawierać rozrządzenia tylko jednego spadkodawcy. Nie ma zaś normy, która by głosiła, że testament ustny może zawierać rozrządzenia tylko jednego spadkodawcy. Niezachowanie przez właściwego funkcjonariusza prezydium rady narodowej dyspozycji art. 942 k.c. przez dopuszczenie do tego, żeby testament z art. 951 k.c. zawierał rozrządzenia więcej niż jednego spadkodawcy, w szczególności żeby zawierał rozrządzenia dwóch spadkodawców będących małżonkami, powoduje nieważność tego testamentu. W braku jakichkolwiek podstaw do zwężenia szczególnych okoliczności w rozumieniu art. 952 § 1 k.c. do wypadków niezachowania ze strony właściwego funkcjonariusza prezydium rady narodowej postanowień przepisu art. 951 k.c., okolicznością szczególną może być również niezachowanie przez wspomnianego funkcjonariusza innego przepisu, też powodującego nieważność testamentu z art. 951 k.c., m.in. naruszenie art. 942 k.c. Nieważność ta pozbawia spadkodawcę możliwości zachowania jakiejkolwiek zwykłej formy testamentu. Również więc w razie naruszenia przepisu art. 942 k.c. mogą być spełnione obie przesłanki dopuszczalności sporządzenia testamentu ustnego. Jak to wyjaśnił Sąd Najwyższy w orzeczeniu z dnia 14.V.1958 r. 1 CR 325/58 (OSN 1960, poz. 67), do zachowania formy testamentu ustnego konieczna jest tylko jednoczesna obecność trzech powołanych do testamentu świadków, oświadczenie przez spadkodawcę wobec tych świadków ostatniej swej woli i przyjęcie przez nich treści tej woli do wiadomości. Wskazane przesłanki wyczerpują ustawowe wymagania formy. Stąd też z chwilą ich spełnienia testament jest sporządzony i ma byt prawny. Tak sporządzony testament nie ma jednak żadnej zewnętrznej trwałej postaci. Istnieje jedynie w świadomości i zdany jest na pamięć. Pismo utrwalające treść oświadczenia woli spadkodawcy nie stanowi jego oświadczenia przyobleczonego w formę pisemną, nie jest więc testamentem. Jest oświadczeniem wiedzy o treści testamentu ustnego już przedtem istniejącego, a więc dokumentem wtórnym o charakterze dowodowym. Jeżeli ze względu na naruszenie art. 942 k.c. testament pisemny z art. 951 k.c. jest nieważny, zostały zaś spełnione przesłanki sporządzenia testamentu ustnego i została zachowana jego forma, to wspólny protokół spisany w trybie art. 951 § 2 k.c. a obejmujący rozrządzenia dwóch spadkodawców staje się dokumentem tylko o wtórnym charakterze dowodowym. W uchwale z dnia 20.IX.1968 r. III CZP 85/68 (OSNCP 1969, poz. 102) Sąd Najwyższy wyjaśnił, że do ważności testamentu ustnego konieczne jest oświadczenie ostatniej woli spadkodawcy; nie wystarcza więc inne zachowanie się spadkodawcy, choćby ujawniało ono wolę w sposób dostateczny. Jeżeli zatem przytoczone wymaganie dotyczy obu spadkodawców i każdy z nich złożył oświadczenie swej ostatniej woli, to w takim wypadku zostały sporządzone dwa testamenty ustne oddzielne, mające byt prawny, a istniejące jedynie w świadomości. Takie zaś testamenty oddzielne nie przestają nimi być, choćby zostały złożone jednocześnie i były powiązane treściowo. Testamenty ustne nigdy więc nie mogą być połączone. Nigdy też nie mogą stanowić tzw. testamentu wspólnego. Dlatego też nie zachodziła nawet potrzeba formułowania normy zakazującej sporządzenia testamentu ustnego, który by zawierał rozrządzenia więcej niż jednego spadkodawcy. Testamenty oddzielne ulegają ocenie według ogólnych zasad, m.in. art. 962 k.c. Z powyższych względów na drugie z postawionych pytań odpowiedziano jak w punkcie 2 uchwały. Uchwała Sądu Najwyższego z dnia 22 marca 1982 r. III CZP 5/82 Nieważność testamentu przewidzianego w art. 951 k.c., spowodowana mylnym wyobrażeniem spadkodawcy, który oświadczył swą ostatnią wolę wobec sołtysa, że sołtys jest osobą powołaną do przyjęcia takiego oświadczenia, może być uznana za szczególną okoliczność w rozumieniu art. 952 § 1 k.c., wskutek której zachowanie zwykłej formy testamentu jest niemożliwe lub bardzo utrudnione. OSNC 1982/8-9/117 2761 Dz.U.1964.16.93: art. 951; art. 952 glosa: Proksa A. Glosa do uchwały SN z dnia 22 marca 1982 r., III CZP 5/82. Skład orzekający Przewodniczący: sędzia SN M. Sychowicz (sprawozdawca). Sędziowie SN: J. Ignatowicz, J. Szachułowicz. Sentencja Sąd Najwyższy w sprawie z wniosku Adeli D. z udziałem Tadeusza D. i innych o stwierdzenie nabycia spadku, po rozpoznaniu na posiedzeniu jawnym zagadnienia prawnego przekazanego przez Sąd Wojewódzki w Toruniu postanowieniem z dnia 3 grudnia 1981 r. do rozstrzygnięcia w trybie art. 391 k.p.c.: "Czy punkt pierwszy uchwały składu siedmiu sędziów z dnia 22 marca 1971 r. III CZP 91/70 (OSNCP z 1971 r. z. 10, poz. 168) stosuje się również w sytuacji, gdy spadkodawca oświadczy ustnie w obecności dwóch świadków swą ostatnią wolę wobec innych funkcjonariuszy państwowych niż wyszczególnieni w art. 951 § 1 k.c., np. wobec sołtysa?; w przypadku odpowiedzi negatywnej na pytanie pierwsze: czy do sporządzenia testamentu szczególnego z art. 952 § 1 k.c. wystarczy obawa rychłej śmierci subiektywnie odczuwana przez spadkodawcę, czy też powinna to być obawa uzasadniona obiektywnie chorobą i jej charakterem, nieszczęśliwym wypadkiem lub tym podobnie?" podjął następującą uchwałę: Nieważność testamentu przewidzianego w art. 951 k.c., spowodowana mylnym wyobrażeniem spadkodawcy, który oświadczył swą ostatnią wolę wobec sołtysa, że sołtys jest osobą powołaną do przyjęcia takiego oświadczenia, może być uznana za szczególną okoliczność w rozumieniu art. 952 § 1 k.c., wskutek której zachowanie zwykłej formy testamentu jest niemożliwe lub bardzo utrudnione. Uzasadnienie faktyczne Rozpoznając sprawę o stwierdzenie nabycia spadku po Marcie N., zmarłej dnia 6.III.1980 r. Sąd Rejonowy w Toruniu ustalił, że spadkodawczyni w dniu 6.III.1980 r. sporządziła testament, którym powołała do całości spadku wnioskodawczynię Adelę D. i jej męża Henryka D. Testament został sporządzony w ten sposób, że spadkodawczyni w obecności dwóch świadków oświadczyła swą ostatnią wolę ustnie wobec sołtysa wsi G. Zdaniem Sądu Rejonowego testament ten, jako testament przewidziany w art. 951 k.c. (tzw. testament allograficzny), jest nieważny, gdyż zawiera oświadczenie ostatniej woli spadkodawczyni złożone wobec osoby nie wymienionej w powołanym przepisie. Ponieważ nie zachodziła obawa rychłej śmierci spadkodawczyni, nie jest możliwe uznanie tego testamentu za testament szczególny z art. 952 k.c. (tzw. testament ustny). W tej sytuacji postanowieniem z dnia 15 maja 1981 r. Sąd Rejonowy stwierdził, że spadek po Marcie N. wraz z wchodzącym w jego skład gospodarstwem rolnym podlega dziedziczeniu ustawowemu i nabyły go osoby wymienione w tym postanowieniu w odpowiednich częściach. W toku rozpoznawania rewizji wnioskodawczyni od wymienionego postanowienia powstały przytoczone w sentencji niniejszej uchwały zagadnienia prawne budzące poważne wątpliwości, które Sąd Wojewódzki w Toruniu w trybie art. 391 k.p.c. przedstawił Sądowi Najwyższemu do rozstrzygnięcia. Uzasadnienie prawne Sąd Najwyższy zważył, co następuje: Testament allograficzny można sporządzić w ten sposób, że spadkodawca w obecności dwóch świadków oświadczy swą ostatnią wolę ustnie wobec osoby wymienionej w art. 951 § 1 k.c. Jak wyjaśnił Sąd Najwyższy w uchwale składu siedmiu sędziów z dnia 5 lutego 1974 r. III CZP 64/73 (OSNCP 1974, z. 7-8, poz. 121), do przyjęcia oświadczenia ostatniej woli spadkodawcy w trybie art. 951 § 1 k.c. jest uprawniony naczelnik gminy i sekretarz biura gminy, a w razie utworzenia wspólnej rady nadzorczej miasta i gminy - również zastępca naczelnika miasta i gminy. Osobą więc uprawnioną do współdziałania w sporządzeniu testamentu allograficznego nie jest sołtys. Testament allograficzny sporządzony w ten sposób, że spadkodawca oświadczy swą ostatnią wolę wobec sołtysa, jest nieważny (art. 958 k.c.). Pierwsze z zagadnień prawnych przedstawionych przez Sąd Wojewódzki nawiązuje do punktu 1 uchwały składu siedmiu sędziów Sądu Najwyższego z dnia 22 marca 1971 r. III CZP 91/70 (OSNCP 1971, z. 10, poz. 168), według którego "nieważność testamentu przewidzianego w art. 951 k.c., spowodowana niezachowaniem obowiązującego przepisu prawa, może być uznana za okoliczność szczególną w rozumieniu art. 952 § 1 k.c., uzasadniającą potraktowanie oświadczenia ostatniej woli złożonego przez spadkodawcę jako testamentu ustnego". Zagadnienie to sprowadza się do zaistniałej w sprawie wątpliwości, czy nieważność testamentu allograficznego spowodowana złożeniem oświadczenia ostatniej woli przez spadkodawcę wobec sołtysa, zamiast wobec osoby powołanej do przyjęcia takiego oświadczenia, może być - tak jak nieważność testamentu allograficznego spowodowana niezachowaniem obowiązującego przepisu prawa - uznana za szczególną okoliczność w rozumieniu art. 952 k.c., wskutek której zachowanie zwykłej formy testamentu jest niemożliwe lub bardzo utrudnione. Pozytywne rozstrzygnięcie tej wątpliwości może umożliwić potraktowanie testamentu sporządzonego przez spadkodawczynię jako testamentu szczególnego, przewidzianego w art. 952 k.c., i w razie spełnienia innych wynikających z tego przepisu przesłanek warunkujących możność sporządzenia tego testamentu stwierdzenie na jego podstawie nabycia spadku po spadkodawczyni. Jeszcze pod rządem art. 82 pr. spadk., którego odpowiednikiem jest art. 952 k.c., judykatura uznawała za szczególną okoliczność w rozumieniu tego przepisu, wskutek której sporządzenie testamentu zwykłego byłoby niemożliwe lub bardzo utrudnione, niezachowanie przez osobę, wobec której spadkodawca oświadczył ostatnią wolę, przepisu prawa określając formę testamentu allograficznego (art. 80 pr. spadk.), powodujące nieważność takiego testamentu. Stanowisko to znalazło wyraz zwłaszcza w orzeczeniach Sądu Najwyższego z dnia 22 grudnia 1951 r. C 1325/51 (OSN 1952, z. 3, poz. 84), z dnia 10 września 1954 r. I CR 1026/54 (NP 1955, z. 12, s. 110) i z dnia 21 października 1961 r. 4 CR 644/61 (OSNCP 1962, z. 4, poz. 145). Powołana uchwała składu siedmiu sędziów Sądu Najwyższego z dnia 22 marca 1971 r. III CZP 91/70 rozciągnęła powyższą tezę na sytuację wynikającą ze stanu faktycznego sprawy, w której zapadła, gdy osoba, wobec której spadkodawca oświadczył ostatnią wolę w trybie art. 951 k.c., nie zachowała dyspozycji art. 942 k.c., który to przepis stanowi, że testament może zawierać rozrządzenia tylko jednego spadkodawcy. Tak więc uchwała Sądu Najwyższego, o której mowa, uznała za dopuszczalne potraktowanie za szczególną okoliczność w rozumieniu art. 952 § 1 k.c., wskutek której zachowanie zwykłej formy testamentu jest niemożliwe lub bardzo utrudnione, także niezachowanie przepisu prawa spoza zakresu przepisów dotyczących formy testamentu allograficznego. W ukształtowaniu przytoczonej judykatury niewątpliwie znaczącą rolę odegrały względy natury społecznej, mianowicie dążenie do poszanowania ostatniej woli spadkodawcy, który dopełniając wymagań, jakie mu stawia porządek prawny, w pełnym zaufaniu zwrócił się do organu urzędowego i nie mógł przewidzieć, że jego rozporządzenia testamentowe ulegną unicestwieniu wskutek niedbalstwa czy nieumiejętności odpowiedniego organu. Nauka prawa zwróciła ostatnio uwagę na te względy, podkreślając, iż niepodobna odmówić im doniosłego znaczenia. Takie same względy natury jurydycznej i społecznej, które legły u podstaw wskazanego wyżej orzecznictwa, w szczególności uchwały składu siedmiu sędziów Sądu Najwyższego z dnia 22 marca 1971 r. III CZP 91/70, uzasadniają udzielenie takiej odpowiedzi na przedstawione zagadnienie prawne jak w sentencji niniejszej uchwały. Sformułowanie art. 952 § 1 k.c., w którym to przepisie ustawodawca zrezygnował z przykładowego wykluczenia - jak to miało miejsce w art. 82 pr. spadk. - szczególnych okoliczności, wskutek których zachowanie zwykłej formy testamentu jest niemożliwe lub bardzo utrudnione, wskazuje, że okoliczności te powinny być rozumiane szeroko i że swoboda oceny tego, co może być uznane za szczególną okoliczność w rozumieniu art. 952 § 1 k.c., nie jest ograniczona treścią tego przepisu. Okoliczność, że sołtys jest przedstawicielem samorządu mieszkańców wsi i wykonuje szereg zleconych mu czynności z zakresu administracji państwowej (por. art. 88 i nast. ustawy z dnia 25 stycznia 1958 r. o radach narodowych - tekst jedn.: Dz. U. z 1975 r. Nr 26, poz. 139 z późn. zm. oraz § 8 i nast. rozporządzenia Rady Ministrów z dnia 30 listopada 1972 r. w sprawie zasad i trybu wyboru, zakresu działania oraz obowiązków i praw sołtysa i podsołtysa - Dz. U. Nr 49, poz. 319 z późn. zm.) może rodzić mylne przekonanie, że sołtys jest organem administracji terenowej w systemie rad narodowych i że tak jak naczelnik gminy, sekretarz biura urzędu gminy i zastępca naczelnika miasta i gminy, jest osobą uprawnioną do współdziałania w sporządzeniu testamentu allograficznego. Nie będąc uprawnionym do dokonywania tego rodzaju czynności, sołtys powinien odmówić przyjęcia oświadczenia ostatniej woli spadkodawcy. Jeżeli jednak tego nie czyni, umacnia jedynie błędne przeświadczenie spadkodawcy, że sporządza on testament z zachowaniem obowiązującego prawa. Wybór przez spadkodawcę formy testamentu allograficznego i sporządzenie przez niego testamentu w przeświadczeniu, że testament ten, jako testament allograficzny, jest ważny, czyni w przekonaniu spadkodawcy zbędnym sporządzenie testamentu w innej zwykłej formie (własnoręcznej - art. 949 k.c.) i w formie aktu notarialnego (art. 950 k.c.), a także w formie testamentu allograficznego przed osobą uprawnioną do współdziałania w sporządzeniu takiego testamentu. W konsekwencji prowadzi to - w rozumieniu art. 952 § 1 k.c. - do niemożliwości zachowania zwykłej formy testamentu lub takiego utrudnienia zachowania tej formy, które praktycznie wyłącza możliwość skorzystania z niej. Szczególną okolicznością w rozumieniu art. 952 § 1 k.c. jest zatem niemożność sporządzenia testamentu allograficznego spowodowana mylnym wyobrażeniem spadkodawcy, który oświadczył swą ostatnią wolę wobec sołtysa, że sołtys jest osobą powołaną do przyjęcia takiego oświadczenia. Ta szczególna okoliczność powoduje, że zachowanie zwykłej formy testamentu jest niemożliwe lub bardzo utrudnione. W tej sytuacji wypełnione zostają przesłanki przewidziane w art. 952 § 1 k.c., warunkujące możność sporządzenia testamentu szczególnego, jakim jest testament ustny, co umożliwia - w razie spełnienia innych przesłanek, od których zależy ważność tego testamentu - uznanie oświadczenia ostatniej woli złożonego przez spadkodawcę za taki właśnie testament. Należy dodać, że za wyrażonym w niniejszej uchwale poglądem przemawia treść uchwały Sądu Najwyższego z dnia 9 lutego 1981 r. III CZP 68/80. W uchwale tej bowiem na tle sytuacji, gdy spadkodawca oświadczył swą ostatnią wolę wobec kierownika Urzędu Stanu Cywilnego, Sąd Najwyższy stwierdził, że "nieważność testamentu zwykłego z art. 951 k.c., spowodowana mylnym wyobrażeniem spadkodawcy, że oświadczył on swą ostatnią wolę wobec funkcjonariusza upoważnionego do współdziałania w sporządzeniu tego testamentu, może być uznana za szczególną okoliczność w rozumieniu art. 952 § 1 k.c., uzasadniającą potraktowanie oświadczenia ostatniej woli spadkodawcy jako testamentu szczególnego z art. 952 k.c.". Wobec treści odpowiedzi na pierwsze z przedstawionych przez Sąd Wojewódzki zagadnień prawnych należało pozostawić bez odpowiedzi drugie zagadnienie, ponieważ odpowiedź na nie pozostaje bez wpływu na rozstrzygnięcie sprawy. Postanowienie Sądu Najwyższego z dnia 28 listopada 1977 r. IV CR 494/77 Zasada wyrażona w art. 949 § 2 k.c. ma zastosowanie również do testamentu sporządzonego w trybie art. 951 k.c. OSNC 1978/11/208 2253 Dz.U.1964.16.93: art. 949; art. 951 glosa: Mączyński A. Glosa do postanowienia SN z dnia 28 listopada 1977 r., IV CR 494/77. Skład orzekający Przewodniczący: Sędzia SN Z. Trybulski (sprawozdawca). Sędziowie SN: R. Czarnecki, S. Rudnicki. Sentencja Sąd Najwyższy po rozpoznaniu na posiedzeniu jawnym sprawy z wniosku Józefa K. o stwierdzenie nabycia spadku po Zofii K. na skutek rewizji uczestniczki postępowania Heleny M. od postanowienia Sądu Rejonowego w Cieszynie z dnia 19 kwietnia 1977 r. postanowił uchylić zaskarżone postanowienie i sprawę przekazać Sądowi Rejonowemu w Cieszynie do ponownego rozpoznania, pozostawiając temu Sądowi rozstrzygnięcie wniosku uczestniczki postępowania o przyznanie kosztów postępowania rewizyjnego. Uzasadnienie faktyczne Józef K. wniósł o stwierdzenie nabycia spadku po Zofii K., zmarłej w dniu 31.XII.1972 r. w Cieszynie, przez jej ustawowych spadkobierców: męża Józefa K. i przysposobioną Helenę M. po połowie. Ta ostatnia natomiast wniosła o stwierdzenie nabycia spadku na jej rzecz na podstawie testamentu bez daty, sporządzonego wobec przewodniczącego GRN w Pastwiskach. Sąd Rejonowy w Cieszynie postanowieniem z dnia 19.IV.1977 roku stwierdził, że spadek po Zofii K. nabyli na podstawie ustawy Józef K. i Helena M. po połowie. Sąd ustalił, że nie można ustalić pewnej daty sporządzenia, wspomnianego testamentu, gdyż rozbieżne zeznania świadków wskazują na okres między wczesną jesienią 1959 r. i 1960 roku. Skoro testament nie czyni zadość wymaganiu art. 951 § 2 zd. 1 k.c., należy uznać go za nieważny (art. 958 k.c.). Od postanowienia tego Helena M. wniosła rewizję, żądając jego zmiany i stwierdzenia nabycia spadku na podstawie testamentu. Uzasadnienie prawne W związku z przedstawieniem Sądowi Najwyższemu zagadnienia prawnego do rozstrzygnięcia, Sąd Najwyższy na mocy art. 391 § 1 zd. 2 k.p.c. przejął sprawę do rozpoznania i zważył, co następuje: Podstawową zasadą prawa spadkowego jest dążność do możliwie najpełniejszego urzeczywistnienia woli spadkodawcy. Do tego celu zmierzają również przepisy o formie testamentu, których celem jest zagwarantowanie, że to, co w postępowaniu o stwierdzenie nabycia spadku przedstawiono jako testament, stanowi rzeczywiście prawidłowo wyrażone rozporządzenie spadkodawcy na wypadek śmierci. Wśród testamentów zwykłych najprostszą formę stanowi testament własnoręczny, sporządzony przez samego spadkodawcę - bez udziału osób trzecich - w ten sposób, że napisał go w całości pismem ręcznym, podpisał i opatrzył datą (art. 949 § 1 k.c.). Jednakże nawet w tym przypadku - gdy ze względu na nieuczestniczenie w sporządzeniu testamentu innych osób sąd opiera się na danej treści testamentu - brak daty nie pociąga za sobą nieważności testamentu, jeżeli nie wywołuje wątpliwości co do zdolności spadkodawcy do sporządzenia testamentu, co do treści testamentu lub co do wzajemnego stosunku kilku testamentów (art. 949 § 2 k.c.), okoliczności zaś wskazane w tym przepisie określają zarazem cel wymagania umieszczenia daty na testamencie. Forma sporządzenia testamentu przewidziana w art. 951 k.c. stwarza o wiele poważniejsze gwarancje, że to, co przedstawiono jako testament, stanowi rzeczywiście rozrządzenie spadkodawcy na wypadek śmierci, które dokonane zostało w warunkach wskazujących na prawidłowe powzięcie i wyrażenie woli testatora. Przy sporządzeniu tego testamentu - oprócz spadkodawcy - biorą udział dwaj świadkowie i przewodniczący rady narodowej (obecnie naczelnik gminy, miasta lub dzielnicy, sekretarz biura albo zastępca naczelnika). Wprawdzie przepis art. 951 § 2 zd. 1 k.c., wymagając podania w protokole zawierającym spisane oświadczenie spadkodawcy daty jego sporządzenia, nie zawiera postanowienia odpowiadającego postanowieniu z art. 949 § 2 k.c., jednakże nie może to samo przez się powodować ujemnych następstw dla oceny ważności tego testamentu; ustawodawca z reguły reguluje sytuacje typowe i taką sytuacją może być pominięcie daty w testamencie własnoręcznym sporządzonym przez obywatela nie zawsze świadomego co do kryteriów ważności jego czynności prawnych, natomiast pominięcie daty przez urzędnika (notariusza, naczelnika gminy i inne powołane osoby), posiadającego wymagane wiadomości co do tych kryteriów, stanowi zjawisko patologiczne - o czym świadczy wyjątkowość tego przypadku - które nie wymaga uregulowania wprost w ustawie, gdyż do jego oceny wystarczy prawidłowa interpretacja art. 951 § 2 i art. 949 § 2 k.c. Logiczna wykładnia tych przepisów nie może uzasadniać wniosku, iż konsekwencje braku daty mają być bardziej niekorzystne dla skuteczności ostatniej woli spadkodawcy wtedy, gdy dążąc do większego zapewnienia tej skuteczności wybrał formę testamentu urzędowego, niż wtedy, gdyby poprzestał na testamencie własnoręcznym. Brak również podstaw do przyjęcia, iż wymaganie daty na testamencie urzędowym (art. 951 § 2 k.c.) ma służyć stwierdzeniu innych okoliczności niż te, które określono w art. 949 § 2 k.c., pozwalając - mimo braku daty - na wyłączenie negatywnych przesłanek ważności (skuteczności) testamentu. Dlatego należy uznać że zasada wyrażona w art. 949 § 2 k.c. ma zastosowanie również do testamentu sporządzonego w trybie art. 951 k.c., w związku z czym odmienny pogląd Sądu Rejonowego jest wadliwy. Sprawa jednak nie dojrzała do stanowczego rozstrzygnięcia, gdyż Sąd I instancji, wychodząc z błędnych przesłanek, nie rozważył, czy - przyjmując, że testament został sporządzony w okresie między wczesną jesienią 1959 r. i 1960 r. - nie zachodzą inne przeszkody przewidziane w art. 949 § 2 k.c. do uznania go za ważny. Z tych względów orzeczono jak w sentencji (art. 388 § 1 k.p.c.). Postanowienie Sądu Najwyższego z dnia 25 marca 1974 r. III CRN 5/74 Przewidziane w przepisie art. 952 § 3 k.c. wymaganie zgodności złożonych przed sądem zeznań świadków dotyczy jedynie samej treści testamentu ustnego. Natomiast rozbieżne zeznania świadków takiego testamentu dotyczące innych okoliczności faktycznych sąd ocenia w sposób określony w art. 233 § 1 k.p.c. OSNC 1975/3/42 1774 Dz.U.1964.43.296: art. 233 Dz.U.1964.16.93: art. 952 Skład orzekający Przewodniczący: sędzia J. Szachułowicz. Sędziowie: Z. Trybulski (sprawozdawca), F. Wesely. Sentencja Sąd Najwyższy, po rozpoznaniu sprawy z wniosku Aleksandra S. o stwierdzenie nabycia spadku po Edwardzie S. na skutek rewizji nadzwyczajnej Ministra Sprawiedliwości od postanowienia Sądu Wojewódzkiego dla m. st. Warszawy w Warszawie z dnia 3 marca 1973 r., oddalił rewizję nadzwyczajną. Uzasadnienie faktyczne Barbara G. jako przedstawicielka ustawowa małoletniego syna Aleksandra S. wystąpiła z wnioskiem o stwierdzenie, że spadek po zmarłym w dniu 7.IX.1970 r. Edwardzie S. na mocy dziedziczenia ustawowego przypada w całości synowi spadkodawcy Aleksandrowi S. W toku postępowania zgłosiła udział w sprawie Wanda N., żądając stwierdzenia jej praw do spadku na podstawie ustnego testamentu spadkodawcy z dnia 5.IX.1970 r. Rozpoznawszy sprawę po raz drugi, Sąd Powiatowy dla m. st. Warszawy postanowieniem z dnia 10.X.1972 r. stwierdził, że spadek po Edwardzie S. nabyła z mocy testamentu w całości Wanda N. Sąd ustalił, że w dniu 5.IX.1970 r. Edward S. sporządził testament ustny wobec trzech świadków; testamentem tym wszystko, co ma, przekazał swojej konkubinie Wandzie N. Spadkodawca był w podeszłym wieku, przebył dwa zawały serca, w dniu 5.IX.1970 r. nagle zasłabł i w dwa dni później zmarł. Rewizja wnioskodawczyni została oddalona postanowieniem Sądu Wojewódzkiego dla m. st. Warszawy z dnia 3.III.1973 r. Od postanowienia tego Minister Sprawiedliwości złożył w dniu 3.I.1974 r. rewizję nadzwyczajną; zarzucając rażące naruszenie art. 233 § 1 i art. 387 k.p.c., art. 931 § 1 i art. 952 § 1 i 3 k.c. oraz naruszenie interesu Polskiej Rzeczypospolitej Ludowej, wnosił o uchylenie zaskarżonego postanowienia, jak również postanowienia Sądu Powiatowego, i o stwierdzenie, że spadek po Edwardzie S., zmarłym dnia 7.IX.1970 r., nabył w całości z mocy dziedziczenia ustawowego jego syn Aleksander S. Uzasadnienie prawne Sąd Najwyższy zważył, co następuje: Rewizja nadzwyczajna trafnie zarzuca, że między zeznaniami świadków Heleny J. i Michała J. z jednej oraz Zbigniewa G. z drugiej strony zachodzi rozbieżność co do tego, czy przy składaniu przez Edwarda S. oświadczenia obejmującego jego rozrządzenia na wypadek śmierci były obecne trzy, czy też tylko dwie osoby. Nietrafny jest jednak zarzut, że ta niezgodność zeznań świadków sama przez się powoduje nieważność testamentu ustnego ze względu na treść przepisu art. 952 § 3 k.c. Przepis art. 952 k.c. omawia w § 1 przesłanki sporządzenia ważnego testamentu ustnego, a w § 2 i 3 - sposób stwierdzenia treści tego testamentu. W odniesieniu do okoliczności wymienionych w § 1 kodeks cywilny nie wprowadza żadnych szczególnych reguł dowodowych, natomiast w § 2 i 3 określa je w sposób wyłączny, ale tylko co do stwierdzenia treści testamentu. Takie uregulowanie jest uzasadnione, gdyż skoro testament sporządzono ustnie, konieczne jest, by jego treść była niewątpliwa, dlatego też co do jej stwierdzenia ustawodawca wprowadza szczególne rygory. Przyjęcie poglądu, że "zgodność" zeznań wszystkich trzech świadków, wymagana przez przepis art. 952 § 3 k.c., ma dotyczyć wszystkich okoliczności istotnych z punktu widzenia § 1, prowadziłoby do uznania testamentu ustnego za nieważny, jeżeli choćby jeden ze świadków wyrażał odmienne od pozostałych świadków stanowisko np. co do stanu zdrowia testatora lub jego umiejętności pisania. Dlatego też należy uznać, że przewidziane w przepisie art. 952 § 3 k.c. wymaganie zgodności złożonych przed sądem zeznań świadków dotyczy jedynie samej treści testamentu ustnego. Natomiast rozbieżne zeznania świadków takiego testamentu dotyczące innych okoliczności faktycznych sąd ocenia w sposób określony w art. 233 § 1 k.p.c. Wychodząc z tych założeń, należy uznać, iż niepewność i zmienność zeznań świadka Zbigniewa G. co do tego, czy w chwili składania przez testatora oświadczenia, obejmującego jego rozrządzenie na wypadek śmierci, byli obecni trzej, czy tylko dwaj świadkowie, pozwala na uznanie - na podstawie przepisu art. 233 § 1 k.p.c. - że wiarygodne pod tym względem są zeznania świadków Heleny J. i Michała J., którzy stwierdzili, iż wraz ze świadkiem G. byli przy tej czynności obecni. Nieuzasadnione są wreszcie zarzuty dotyczące prawidłowości ustalenia, iż w chwili sporządzania testamentu ustnego istniała obawa rychłej śmierci spadkodawcy. Spadkodawca liczył 62 lata, przebył co najmniej jeden zawał serca i w dniu 5.IX.1970 r. odczuwał takie dolegliwości serca, iż mimo że - jak o tym świadczy odmowa wezwania lekarza i ruchliwe zachowanie się w dniu następnym - starał się psychicznie nie poddawać chorobie, wobec wezwanych świadków wyraził swój niepokój co do stanu zdrowia i potrzebę sporządzenia testamentu. O tym zaś, że stan ten był nie tylko subiektywny, świadczy fakt, iż po ruchliwym spędzeniu dnia 6.IX.1970 r. i wyjściu z domu w dniu 7.IX.1970 r. spadkodawca zmarł w tym dniu właśnie na zawał serca. Z tych względów orzeczono jak w sentencji (art. 421 § 1 k.p.c.). Uchwała Sądu Najwyższego z dnia 7 stycznia 1992 r. III CZP 135/91 Obawa rychłej śmierci spadkodawcy w rozumieniu art. 952 § 1 k.c. istnieje nie tylko wtedy, gdy jego stan zdrowia w chwili sporządzania testamentu sam przez się lub w powiązaniu z innymi okolicznościami, jak z podeszłym wiekiem albo z przewlekłym schorzeniem, czynił tę obawę realną w świetle doświadczenia życiowego, a zwłaszcza wiedzy lekarskiej, lecz także w sytuacji jedynie subiektywnego przekonania spadkodawcy co do rychłego jego zgonu. OSP 1993/1/4 5350 Dz.U.1964.16.93: art. 952 glosa krytyczna: Skowrońska E. Glosa do uchwały SN z dnia 7 stycznia 1992 r., III CZP 135/91. glosa krytyczna: Światłowski A.R. Glosa do uchwały SN z dnia 7 stycznia 1992 r., III CZP 135/91. Uchwała Sądu Najwyższego z dnia 29 maja 1987 r. III CZP 25/87 Treść zaginionego testamentu własnoręcznego oraz fakt sporządzenia tego testamentu w przepisanej formie ustala - na podstawie wszelkich środków dowodowych - sąd spadku, jako przesłankę rozstrzygnięcia o dziedziczeniu, w postępowaniu o stwierdzenie nabycia spadku albo w postępowaniu o uchylenie lub zmianę stwierdzenia nabycia spadku. OSNC 1988/9/117 3378 Dz.U.1964.16.93: art. 949 glosa aprobująca: Niedośpiał M. Glosa do uchwały SN z dnia 29 maja 1987 r., III CZP 25/87. glosa aprobująca: Felski T. Glosa do uchwały SN z dnia 29 maja 1987 r., III CZP 25/87. Skład orzekający Przewodniczący: sędzia SN K. Piasecki. Sędziowie SN: J. Niejadlik (sprawozdawca), A. Wielgus. Sentencja Sąd Najwyższy w sprawie z wniosku Marii Jadwigi S. z udziałem Anny B. o zmianę postanowienia Sądu Rejonowego w Jeleniej Górze z dnia 26 czerwca 1985 r. w sprawie o stwierdzenie nabycia spadku po Helenie S. po rozpoznaniu na posiedzeniu jawnym zagadnienia prawnego przekazanego przez Sąd Wojewódzki w Jeleniej Górze postanowieniem z dnia 20 marca 1987 r. do rozstrzygnięcia w trybie art. 391 k.p.c.: "1. Czy w sprawie o stwierdzenie lub zmianę stwierdzenia nabycia spadku na podstawie testamentu zwykłego dopuszczalne jest ustalenie przez sąd spadku treści testamentu w oparciu o dowody z zeznań świadków lub przesłuchania uczestników postępowania w przypadku braku w trakcie postępowania oryginału tego testamentu? 2. Czy osoba zainteresowana spadkobraniem, która wykaże we właściwym postępowaniu, że utraciła oryginał testamentu na skutek czynu niedozwolonego osoby trzeciej, może domagać się odtworzenia tego testamentu w całości lub w istotnej części jego treści wszelkimi środkami dowodowymi i uzyskać na takiej podstawie stwierdzenie nabycia spadku?" podjął następującą uchwałę: Treść zaginionego testamentu własnoręcznego oraz fakt sporządzenia tego testamentu w przepisanej formie ustala - na podstawie wszelkich środków dowodowych - sąd spadku, jako przesłankę rozstrzygnięcia o dziedziczeniu, w postępowaniu o stwierdzenie nabycia spadku albo w postępowaniu o uchylenie lub zmianę stwierdzenia nabycia spadku. Uzasadnienie faktyczne Helena S. zmarła w dniu 22 lutego 1985 r. Postanowieniem z dnia 26 czerwca 1985 r. Sąd Rejonowy w Jeleniej Górze stwierdził, że spadek po niej nabyła na podstawie testamentu notarialnego z dnia 8 września 1972 r. uczestniczka postępowania Anna Jadwiga B. Wnioskodawczyni Maria Jadwiga S. złożyła wniosek o zmianę tego postanowienia i o stwierdzenie, że to ona nabyła w całości spadek po Helenie S. na podstawie testamentu własnoręcznego, sporządzonego przez nią 12 kwietnia 1978 r. Fakt sporządzenia testamentu własnoręcznego i jego treści uczestniczka postępowania przyznała. Zarzuciła jednak, że przez zniszczenie na dwa dni przed śmiercią spadkodawczyni odwołała testament holograficzny. Według wnioskodawczyni testament ten samowolnie zniszczył ojciec uczestniczki postępowania. Ustaliwszy, że nie doszło do odwołania testamentu własnoręcznego, Sąd Rejonowy orzekł zgodnie z żądaniem wnioskodawczyni. Przy rozpoznaniu rewizji uczestniczki postępowania dla Sądu Wojewódzkiego powstało zagadnienie prawne sformułowane na wstępie niniejszej uchwały. Testament jest jednostronną odwołalną czynnością prawną, mocą której spadkodawca rozporządził swym majątkiem na wypadek śmierci. Ważność testamentu własnoręcznego, jako aktu formalnego, została uwarunkowana od napisania go w całości przez spadkodawcę pismem ręcznym, podpisania i opatrzenia datą (art. 949 k.c.). Testament traci skuteczność z chwilą odwołania go - wyraźnie lub w sposób dorozumiany (art. 946, 947 k.c.) - przez testatora (art. 943 k.c.). Dlatego, nie będąc odwołaniem - zarówno zagubienie, jak i samowolne zniszczenie go przez osobę trzecią - nie prowadzi do pozbawienia testamentu własnoręcznego skuteczności prawnej. Zajście takiego zdarzenia aktualizuje więc tylko potrzebę odtworzenia formy i ustalenia treści zagubionego (samowolnie zniszczonego przez osobę trzecią) testamentu własnoręcznego. Testament sporządzony w tej formie ma charakter dokumentu prywatnego (art. 245 k.p.c.). Toteż, w braku ograniczeń w tym względzie, dopuszczalne jest wykazywanie za pomocą wszelkich środków dowodowych (nie wyłączając dowodu z zeznań świadków oraz z przesłuchania stron) faktu sporządzenia testamentu własnoręcznego w przepisanej formie oraz jego treści (art. 246 k.p.c.). Na dopuszczalność tego wskazywał wyraźnie art. 94 dekretu z dnia 8 października 1946 r. - prawo spadkowe (Dz. U. Nr 60, poz. 328). Z zaniechania przeniesienia tego przepisu do księgi czwartej kodeksu cywilnego nie można wyprowadzać odmiennych wniosków. Regulował on przecież rozkład ciężaru dowodu w tego rodzaju sprawach. Tę "lukę" wypełnia zatem bardziej ogólny przepis art. 6 k.c. Tak odtworzony testament ma moc prawną oryginału testamentu własnoręcznego. Przeciwko wypowiedzianemu poglądowi nie przemawia żaden z dwóch orzeczeń SN, powołanych na uzasadnienie swych wątpliwości przez Sąd Wojewódzki. W pierwszym z nich (z dnia 13 marca 1963 r. III CR 131/62 - OSNCP 1964, z. 2, poz. 39) Sąd Najwyższy zajął stanowisko, że zeznaniami świadków nie można dowodzić tego, czego nie zawiera protokół testamentu zwykłego, a w drugim rozważał skutki odwołania testamentu sporządzonego w kilku egzemplarzach (z dnia 30 czerwca 1972 r. I CR 402/72 - OSNCP 1973, z. 3, poz. 49). To wskazuje, że orzeczenia te dotyczą innej problematyki aniżeli rozważana przy udzieleniu odpowiedzi na przedstawione pytanie prawne. Pomiędzy wnioskodawczynią i uczestniczką postępowania powstał spór co do tego, czy spadkobierczyni na kilka dni przed śmiercią odwołała korzystny dla wnioskodawczyni własnoręczny testament, czy też dokument tego testamentu samowolnie zniszczył ojciec uczestniczki postępowania. Jest to zatem spór co do tego, czy wnioskodawczyni dziedziczy po spadkodawczyni Helenie S. Takie sprawy z reguły rozstrzyga sąd spadku w postępowaniu o stwierdzenie nabycia spadku albo w postępowaniu o uchylenie lub zmianę stwierdzenia nabycia spadku (art. 670 § 1, 677 § 1, 679 k.p.c.). Nie ma bowiem przepisu szczególnego, który by upoważniał sąd spadku do odsyłania w takich kwestiach uczestników postępowania na drogę postępowania procesowego. Brak zaś byłoby interesu prawnego w wytoczeniu powództwa o ustalenie treści zaginionego testamentu (o ustalenie odwołania testamentu), skoro interes uczestniczek może być zaspokojony w postępowaniu o uchylenie lub zmianę stwierdzenia nabycia spadku (art. 189 k.p.c.). W tym postępowaniu więc sąd (w uzasadnieniu postanowienia) - jako przesłankę rozstrzygnięcia o dziedziczeniu - ustala, jaka była treść i czy zachowano formę wymaganą dla ważności testamentu własnoręcznego. Mając na uwadze przedstawione zagadnienie prawne rozstrzygnął Sąd Najwyższy jak w sentencji niniejszej uchwały (art. 391 § 1 k.p.c.). Uchwała Sądu Najwyższego 7 sędziów z dnia 13 listopada 1992 r. III CZP 120/92 W sprawie o stwierdzenie nabycia spadku dopuszczalne jest ustalenie treści pisma stwierdzającego treść zaginionego lub zniszczonego testamentu ustnego (art. 952 §2 k.c.) także po upływie terminów określonych w art. 952 § 2 i 3 k.c. OSNC 1993/3/26 3820 Dz.U.1964.16.93: art. 952 glosa aprobująca: Niedośpiał M. Glosa do uchwały SN z dnia 13 listopada 1992 r., III CZP 120/92. Skład orzekający Przewodniczący: Prezes SN S. Rudnicki, Sędziowie SN: H. Ciepła, S. Dmowski, G. Filcek (sprawozdawca), Z. Strus, J. Suchecki, M. Sychowicz. Sentencja Sąd Najwyższy, z udziałem prokuratora S. Trautsolta, rozpoznał wniosek Pierwszego Prezesa Sądu Najwyższego z dnia 1992 r. o udzielenie odpowiedzi na następujące pytanie prawne: Czy w sprawie o stwierdzenie nabycia spadku na podstawie testamentu ustnego możliwe jest prowadzenie postępowania dowodowego dotyczącego rozrządzenia spadkodawcy, jeżeli upłynęły już terminy określone w §2 i 3 art. 952 k.c.? podjął następującą uchwałę: W sprawie o stwierdzenie nabycia spadku dopuszczalne jest ustalenie treści pisma stwierdzającego treść zaginionego lub zniszczonego testamentu ustnego (art. 952 §2 k.c.) także po upływie terminów określonych w art. 952 § 2 i 3 k.c. Uzasadnienie faktyczne Przedstawione powiększonemu składowi Sądu Najwyższego zagadnienie prawne dotyczy jednego z problemów wiążących się ze stosowaniem art. 952 k.c., a ściślej, z dowodzeniem treści testamentu ustnego, gdy pismo stwierdzające treść takiego testamentu, sporządzone zgodnie z art. 952 §2 k.c., uległo zagubieniu, a upłynęły już terminy określone w §2 i 3 tego przepisu. Brak w tym zakresie bogatego orzecznictwa, a w dodatku nieliczne orzeczenia Sądu Najwyższego zawierają rozbieżne stanowiska. Rozbieżność stanowisk występuje również w literaturze prawniczej. W tym stanie rzeczy poruszony problem wymaga ukazania na tle historycznym i porównawczym. W obowiązujących przed wejściem w życie kodeksu cywilnego przepisach dekretu z dnia 8 października 1946 r. Prawo spadkowe (Dz.U. Nr 60, poz. 328) rozważanego w tej sprawie problemu dotyczył §1 art. 94. Przepis ten stanowił, że "Kto powołuje się na to, że testament pisemny albo pismo zawierające treść testamentu ustnego zostały zniszczone, pozbawione cech, od których zależy ich ważność lub zmienione w sposób wskazujący na ich odwołanie, nie przez spadkodawcę albo wprawdzie przez spadkodawcę, lecz nie w zamiarze odwołania testamentu, powinien swoje twierdzenie udowodnić. Ponadto na nim spoczywa ciężar dowodu co do treści zniszczonego dokumentu". Paragraf 2 tego przepisu stwierdzał, że przepis ten stosuje się odpowiednio w przypadku zagubienia dokumentu. Przytoczony przepis wskazywał po pierwsze - na dopuszczalność pod rządem prawa spadkowego dowodzenia faktu zniszczenia lub zagubienia dokumentu obejmującego ostatnią wolę spadkodawcy i treść tego dokumentu, a po drugie - zrównywał testament pisemny z pismem stwierdzającym treść testamentu ustnego, w sytuacjach w tym przepisie określonych. Kodeks cywilny nie zawarł odpowiednika art. 94 prawa spadkowego, co dało pole do dociekań na temat związanego z tym zamiaru ustawodawcy. W uchwale z dnia 29 maja 1987 r. III CZP 26/87 (OSNCP 1988, z. 9 poz. 117), która dotyczyła zagubionego testamentu własnoręcznego, Sąd Najwyższy wypowiedział się, że z zaniechania przeniesienia treści art. 94 pr. spadk. do kodeksu cywilnego nie można wyprowadzać wniosku o niedopuszczalności pod rządem tego kodeksu wykazywania za pomocą wszelkich środków dowodowych faktu sporządzenia testamentu własnoręcznego. Sąd Najwyższy stwierdził, że art. 94 pr. spadk. regulował w istocie ciężar dowodu w sprawach, w których wystąpiła kwestia zniszczenia lub zagubienia testamentu i że przepis ten był zbędny, bo zawarta w nim regulacja mieści się w ogólnej zasadzie wyrażonej w art. 6 k.c. Takiej oceny charakteru art. 94 pr. spadk. dokonali też przedstawiciele nauki prawa. Pogląd ten podziela również Sąd Najwyższy w niniejszej sprawie, a w związku z tym przyjmuje, jako punkt wyjścia w rozważaniach dotyczących przedstawionego zagadnienia prawnego, że kodeks cywilny nie odszedł od ukształtowanej pod rządem prawa spadkowego zasady dopuszczalności dowodzenia okoliczności, o których mówił art. 94 prawa spadkowego. Wspomniana uchwała Sądu Najwyższego z dnia 29 maja 1987 r. brzmiała: "Treść zaginionego testamentu własnoręcznego oraz fakt sporządzenia tego testamentu w przepisanej formie ustala - na podstawie wszelkich środków dowodowych - sąd spadku, jako przesłankę rozstrzygnięcia o dziedziczeniu w postępowaniu o stwierdzenie nabycia spadku albo w postępowaniu o uchylenie lub zmianę stwierdzenia nabycia spadku". Teza ta opierała się na argumentacji, że ważność testamentu własnoręcznego, jako aktu formalnego, uwarunkowana jest napisaniem go w całości pismem ręcznym, podpisaniem i opatrzeniem datą. Tak sporządzony testament mógłby stracić skuteczność z chwilą odwołania go w sposób wyraźny lub dorozumiany. Skoro zaś zagubienie, jak również samowolne zniszczenie testamentu przez osobę trzecią nie może być traktowane jako odwołanie testamentu, to zdarzenia te nie mogą prowadzić do "pozbawienia testamentu własnoręcznego skuteczności prawnej". Przytoczona uchwała spotkała się z aprobatą przedstawicieli nauki prawa. Wyjaśnienie wątpliwości, czy zagubienie lub zniszczenie pisma stwierdzającego treść testamentu ustnego powinno być traktowane podobnie, jak zagubienie albo zniszczenie testamentu własnoręcznego, wymaga porównania tych testamentów. Przy porównaniu tym pominięte zostaną wspólne dla wszystkich testamentów, inne niż formalne, wymagania ważności, gdyż pozostają one poza rozważanym w tej sprawie zagadnieniem. Porównanie zostanie ograniczone do wymagań formalnych. Wymagania formalne dotyczące testamentu zwykłego, własnoręcznego, o którym była mowa powyżej przy omawianiu uchwały Sądu Najwyższego z dnia 29 maja 1987 r., zostały określone w art. 949 §1 k.c. W razie spełnienia tych wymagań testament własnoręczny staje się pod względem formy ważną i jednocześnie skuteczną podstawą dziedziczenia. Wymagania formalne, które dotyczą testamentu szczególnego, ustnego, zostały w art. 952 k.c. bardziej rozbudowane. Paragraf 1 art. 952 k.c. określa bowiem dwa warunki ważności testamentu ustnego, którymi są: 1) ustne oświadczenie ostatniej woli i 2) jednoczesna obecność co najmniej trzech świadków; natomiast §2 i 3 art. 952 k.c. określają oddzielnie warunki skuteczności tego testamentu. Ważny pod względem formy testament ustny staje się testamentem skutecznym prawnie dopiero wówczas, gdy dojdzie do stwierdzenia jego treści w jeden ze sposobów przewidzianych w §2 i 3 art. 952 k.c. Istotny dla prowadzonych rozważań jest sposób określony w paragrafie drugim, który to sposób, pomijając szczegóły, polega na spisaniu treści testamentu ustnego przed upływem roku od jego złożenia. Od chwili, gdy ważny testament ustny zostanie stwierdzony zgodnie z wymaganiami określonymi w art. 952 §2 k.c., testament ten uzyskuje taką skuteczność, jak testament własnoręczny. Od tej chwili każdy z nich może być podstawą dziedziczenia i ma do spełnienia taką samą funkcję, tj. urzeczywistnienie ostatniej woli testatora. Do obu tych testamentów mają zastosowanie te same przepisy proceduralne dotyczące ich otwarcia i ogłoszenia (art. 654 w zw. z art. 646 §1 k.p.c.). W związku z powyższym, w przypadku zaginięcia lub zniszczenia pisma stwierdzającego treść testamentu ustnego, osoby uprawnione powinny mieć takie same możliwości, jakie wskazała uchwała Sądu Najwyższego z dnia 29 maja 1987 r. odnośnie do testamentu własnoręcznego. Zróżnicowanie takiego przypadku byłoby uzasadnione tylko wówczas, gdyby dało się je wyprowadzić z treści ustawy, a przepisy kodeksu cywilnego i procedury cywilnej na to nie pozwalają. Zaginięciu pisma stwierdzającego treść testamentu ustnego poświęcone było postanowienie Sądu Najwyższego z dnia 6 marca 1975 r. III CRN 450/74 (OSPiKA 1976, z. 7-8, poz. 147), w którym Sąd ten stwierdził, że "jeżeli treść testamentu ustnego została spisana w sposób i w terminie określonym w art. 952 §2 k.c., to stwierdzenie tych okoliczności może nastąpić w postępowaniu sądowym w każdym czasie i przy pomocy wszelkich środków dowodowych". Stanowisko przeciwstawne zajął natomiast Sąd Najwyższy w uchwale z dnia 14 listopada 1991 r. III CZP 113/91 - OSP 1991, z. 6, poz. 128. Oba wyżej wskazane orzeczenia miały wśród teoretyków prawa zwolenników i przeciwników. W ostatniej z wyżej wymienionych uchwał Sąd Najwyższy stwierdził, że ze sporządzeniem testamentu ustnego wiążą się dwa problemy dowodowe. Pierwszy to udowodnienie faktu sporządzenia testamentu i wszelkich przesłanek jego ważności, w tym także przesłanek dotyczących formy. Drugi to dowodzenie treści testamentu ustnego. Sąd Najwyższy przyjął, że jeśli chodzi o okoliczności związane z pierwszym problemem, to nie są one objęte przepisami szczegółowymi, a zatem mogą być dowodzone wszelkimi środkami dowodowymi. Natomiast dowodzenie treści testamentu ustnego zostało rozwiązane w przepisach szczegółowych, tj. w art. 952 §2 i 3 k.c. oraz w art. 661 i nast. k.p.c., co powinno oznaczać, że treść testamentu ustnego nie może być stwierdzona w inny sposób niż określony w tych przepisach. Przedstawiona wyżej argumentacja jest całkowicie zasadna w odniesieniu do stwierdzenia treści testamentu ustnego, gdy takie stwierdzenie jeszcze nie nastąpiło. Nie jest natomiast wystarczająca w wypadku, gdy doszło do stwierdzenia treści testamentu ustnego z zachowaniem wymagań przewidzianych w art. 952 §2 k.c., a następnie pismo, o którym mowa w tym przepisie, uległo zagubieniu lub zniszczeniu, upłynęły zaś terminy wskazane w §2 i 3 art. 952 k.c., w ramach których mogłoby ewentualnie dojść do powtórnego spisania złożonego oświadczenia ostatniej woli albo stwierdzenia jej przez świadków przed sądem. Skuteczność prawna testamentu ustnego wiązana jest zgodnie w orzecznictwie i w nauce prawa z chwilą stwierdzenia treści złożonego testamentu w jeden ze sposobów przewidzianych w art. 952 §2 i 3 k.c. Testament, który stał się z tą chwilą prawnie skuteczny, nie może być tej skuteczności pozbawiony przez okoliczności przypadkowe, takie jak zagubienie lub zniszczenie pisma, o którym mowa w art. 952 §2 k.c. Przepis ten dotyczy wyłącznie pierwotnego stwierdzenia treści testamentu ustnego, a nie wtórnego ustalenia tej treści w związku z wystąpieniem przypadkowych okoliczności. Omawiany przepis prawa dotyczy formy testamentu, toteż jego wykładnia powinna być ścisła, jednakże powinna się trzymać granic, jakie są dla działania tego przepisu zakreślone. Należy poza tym uznać za trafny pogląd tych komentatorów prawa, którzy twierdzą, że w przypadkach wątpliwych, dotyczących formy, należy stosować umiar i unikać rozstrzygnięć krańcowych. Do tego zaś doszłoby niewątpliwie, gdyby dopuściło się do przyjęcia, że przypadkowe zagubienie lub zniszczenie pisma stwierdzającego treść testamentu ustnego może zniweczyć szanse dziedziczenia na podstawie tego testamentu. Zbyt wąskiego tłumaczenia przepisów dotyczących formy testamentu ustnego nie można usprawiedliwiać troską o bezpieczeństwo prawne, tj. o to, by w miarę upływu czasu od złożenia ustnego oświadczenia ostatniej woli nie doszło do jej zniekształcenia lub wypaczenia. Niebezpieczeństwo takie rzeczywiście występuje, ale jest ono obecne znacznie wcześniej, bo już w formie utrwalania treści testamentu ustnego w jeden ze sposobów przewidzianych w art. 952 §2 i 3 k.c. Nie będzie ono poza tym większe niż przy ustalaniu treści zagubionego lub zniszczonego przypadkowo testamentu własnoręcznego. W tym ostatnim przypadku niebezpieczeństwo zniekształcenia woli testatora wydaje się nawet większe, ponieważ testament własnoręczny nie jest z reguły dostępny dla tak dużej liczby osób, jak testament ustny. Sąd Najwyższy zwracał wielokrotnie uwagę na niebezpieczeństwo zniekształcenia woli testatora, ale jednocześnie przestrzegał, by wzgląd na to niebezpieczeństwo nie był czynnikiem hamującym urzeczywistnienie ostatniej woli testatora, gdy zarówno on sam, jak i inne osoby, do których to należało, dopełniły wszystkich wymagań dotyczących formy testamentu (np. uchwała 7 sędziów SN z dnia 13 lutego 1980 r. - OSNCP 1980, z. 9, poz. 154). Poza tym w sprawie, w której wystąpi zagadnienie ustalenia treści pisma stwierdzającego treść testamentu ustnego, sąd nie będzie skrępowany w doborze środków dowodowych i będzie, jak w innych trudnych pod względem dowodowym sprawach, dysponował środkami prawnymi (art. 233 k.p.c.), które mogą redukować niebezpieczeństwo zniekształcenia woli testatora. Rozstrzygając pozytywnie przedstawione zagadnienie prawne Sąd Najwyższy uznał, że ustalenie treści pisma stwierdzającego treść testamentu ustnego dopuszczalne jest zarówno w przypadku zaginięcia, jak i zniszczenia takiego pisma. Poza tym Sąd Najwyższy przewiduje dopuszczalność takiego ustalenia nie tylko w sprawach o stwierdzenie nabycia spadku, do których ograniczyło się pytanie prawne, ale także, jak to zostało przyjęte w odniesieniu do testamentu własnoręcznego, w sprawach o uchylenie lub zmianę stwierdzenia nabycia spadku (art. 679 k.p.c.). Pozytywne rozstrzygnięcie przedstawionego zagadnienia prawnego skłania do kilku uwag natury proceduralnej. Pismo, o którym mowa w art. 952 §2 k.c., traktuje się w nauce prawa jako dokument prywatny, który służy utrwaleniu ostatniej woli spadkodawcy, a przedstawiony w sądzie w sprawie o stwierdzenie nabycia spadku lub w sprawie wytoczonej na podstawie art. 679 k.p.c. pełni rolę dowodu. W razie niemożliwości posłużenia się tym dokumentem wskutek jego zagubienia lub zniszczenia, wejdzie w grę znana postępowaniu cywilnemu zasada dopuszczalności dowodzenia treści ujętych w dokumentach zagubionych lub zniszczonych. Zasada ta pozwala się wyprowadzić z brzmienia art. 246 k.p.c., ale funkcjonowała ona jeszcze przed wejściem w życie obecnie obowiązujących przepisów, czego dowodził, jeśli chodzi o testamenty i pisma stwierdzające treść testamentu ustnego, art. 94 prawa spadkowego. Wobec obowiązywania tej zasady i wobec braku ustawowych ograniczeń w zakresie doboru środków dowodowych, za pomocą których można dowodzić faktu zniszczenia lub zagubienia dokumentu oraz treści tego dokumentu, należy zgodzić się ze stanowiskiem wyrażonym w uchwale Sądu Najwyższego z dnia 29 maja 1987 r. III CZP 25/87, że dowodzeniu wspomnianych okoliczności mogą służyć wszelkie prawem przewidziane środki dowodowe. Mogą być one wskazywane sądowi zgodnie z ogólnymi regułami dowodzenia (art. 3, 217 §1, art. 232 k.p.c.), jednakże w sprawach o stwierdzenie nabycia spadku sąd będzie miał obowiązek z urzędu dochodzić, czy spadkodawca pozostawił testament i kto jest rzeczywiście spadkobiercą, tak jak o tym stanowi art. 670 k.p.c. Kierując się wyżej przedstawionymi założeniami i przesłankami Sąd Najwyższy podjął uchwałę wyrażoną w sentencji na podstawie art. 14 pkt 3 ustawy z dnia 20 września 1984 r. o Sądzie Najwyższym (jedn. tekst: Dz.U. z 1990 r. Nr 26, poz. 153 ze zm.). Uchwała Sądu Najwyższego 7 sędziów - zasada prawna z dnia 28 kwietnia 1973 r. III CZP 78/72 Ważny jest testament własnoręczny (art.949 k.c.) zawarty w liście spadkodawcy skierowanym do spadkobiercy, podpisany w sposób określający jedynie stosunek rodzinny spadkodawcy do spadkobiercy, jeżeli okoliczności nie nasuwają wątpliwości co do powagi i zamiaru takiego rozrządzenia. OSNC 1973/12/207 1592 Dz.U.1964.16.93: art. 949 glosa: Gwiazdomorski J. Glosa do uchwały SN z dnia 28 kwietnia 1973 r., III CZP 78/72. Skład orzekający Przewodniczący: Prezes SN J. Pawlak. Sędziowie: W. Bryl, R. Czarnecki, S. Dmowski, J. Majorowicz, J. Pietrzykowski, Z. Trybunalski (sprawozdawca). Sentencja Sąd Najwyższy, z udziałem przedstawiciela Prokuratury Generalnej PRL prokuratora T. Potapowicza, w sprawie z wniosku Heleny G. o stwierdzenie nabycia spadku po Filipie G., po rozpoznania posiedzeniu jawnym następującego zagadnienia prawnego przekazanego przez skład trzech sędziów Sądu Najwyższego na posiedzeniu w dniu 28 września 1972 r. do rozstrzygnięcia składowi siedmiu sędziów Sądu Najwyższego: "Czy ważny jest testament własnoręczny (art. 949 k.c.) zawarty w liście spadkodawcy skierowanym do spadkobiercy, podpisany w sposób określający jedynie stosunek rodzinny lub faktyczny spadkodawcy do spadkobiercy?", uchwalił i postanowił wpisać do księgi zasad prawnych następującą zasadę prawną: Ważny jest testament własnoręczny (art.949 k.c.) zawarty w liście spadkodawcy skierowanym do spadkobiercy, podpisany w sposób określający jedynie stosunek rodzinny spadkodawcy do spadkobiercy, jeżeli okoliczności nie nasuwają wątpliwości co do powagi i zamiaru takiego rozrządzenia. Uzasadnienie faktyczne Powyższe zagadnienie prawne, przedstawione do rozstrzygnięcia Sądowi Najwyższemu w trybie art. 391 § 1 k.p.c. przez Sąd Wojewódzki dla m.st. Warszawy, a następnie przez skład sądzący trzech sędziów Sądu Najwyższego przekazane do rozstrzygnięcia składowi siedmiu sędziów (art. 30 ustawy z dnia 15 lutego 1962 r. o Sądzie Najwyższym - Dz. U. Nr 11, poz. 54), powstało na tle następującego stanu faktycznego: Helena Teresa G. wnosiła o stwierdzenie, że spadek po Filipie G., zmarłym w dniu 16.IV.1970 r. bez pozostawienia testamentu, dziedziczą jako jedyni spadkobiercy ustawowi jego córki Helena Teresa G. i Wanda Jadwiga G. po połowie. Również Alicja H. wystąpiła z wnioskiem o stwierdzenie nabycia przez nią tego spadku na podstawie testamentu objętego listem spadkodawcy do niej. List ten - poza relacją z pobytu spadkodawcy w szpitalu, stwierdzającą w konkluzji, że stracił on wiarę w powrót do zdrowia - zawiera postanowienie, że wszystko, co ma, na wypadek śmierci przekazuje adresatce nazwanej w tytule listu "Lileczką", oraz stwierdzenie, że córkom swym "Halusi i Wandzi" nie da nawet najmniejszej drobnostki. List został podpisany słowem "Wujek" i opatrzony datą 15.I.1970 r. Jest bezsporne między uczestnikami postępowania, że cały list został napisany własnoręcznie przez spadkodawcę, że adresatką tego listu jest Alicja H., którą spadkodawca nazwał "Lileczką", oraz że Alicja H. jest córką siostry spadkodawcy, po której śmierci spadkodawca ją wychowywał. Spadkodawca był zatem wujkiem Alicji H. Sąd Powiatowy dla m.st. Warszawy postanowieniem z dnia 14.I.1972 r. stwierdził, że spadek po Filipie G. nabyła z mocy testamentu Alicja H. W uzasadnieniu Sąd Powiatowy powołał się na uchwałę SN z dnia 23.IV.1960 r. 3 CO 8/60 (OSN 1961, z. 1, poz. 27), stwierdzającą, że " do ważności testamentu holograficznego, zawartego w liście, wystarczy podpisanie go tylko imieniem, jeżeli stosunek osobisty spadkodawcy i adresata uzasadnia tego rodzaju podpis". Wprawdzie spadkodawca, nie użył w podpisie swego imienia, Sąd Powiatowy uznał jednak, że mając na uwadze stosunku osobiste testatora z Alicją H. oraz fakt, iż we wszystkich listach do niej podpisywał się słowem "Wujek", należy uznać to słowo za "podpis" w rozumieniu art. 949 § 1 k.c. W rewizji od tego postanowienia córki spadkodawcy zarzucały naruszenie art. 949 k.c., gdyż choć wspomniana uchwała SN pozwala na uznanie, iż w określonych okolicznościach wystarczy podpisanie się samym imieniem, to "z uchwały powyższej jednak nie wynika, aby każdy wyraz zamieszczony na końcu listu mógł być uznany za podpis w rozumieniu art. 949 k.c.". Uzasadnienie prawne Przechodząc do rozstrzygnięcia przedstawionego zagadnienia prawnego, Sąd Najwyższy w składzie siedmiu sędziów zważył, co następuje: I Socjalistyczne ustawodawstwa cywilne cechuje na ogół brak formalizmu przy składaniu oświadczeń woli, zwłaszcza w stosunkach między podmiotami nie będącymi jednostkami gospodarki uspołecznionej. Świadczą o tym przepisy art. 60 k.c. oraz art. 73 i nast. k.c. Formę pisemną lub inną formę szczególną dla rozrządzeń na wypadek śmierci przewidują przepisy art. 949-958 k.c., przy czym ten ostatni przepis stwierdza, że testament sporządzony bez zachowania przewidzianej formy jest nieważny, chyba że przepisy te stanowią inaczej (np. art. 949 § 2, art. 952 § 3 k.c.). Zarówno w doktrynie, jak i w orzecznictwie przyjmuje się, że przepisy te obowiązuje bezwzględnie (ius cogens) i sąd nie może uznać za ważny testamentu sporządzonego w sposób nie przewidziany w ustawie, chociażby wszyscy uczestnicy postępowania zgodnie o to wnieśli. Ten szczególny rygoryzm w zakresie formy rozrządzeń na wypadek śmierci wiąże się z jednej strony z ich doniosłością w zakresie praw majątkowych, z drugiej zaś strony z faktem, że o ich ważności i tłumaczeniu decyduje się dopiero po śmierci testatora. W doktrynie uważa się, że zachowanie szczególnej formy ma na celu: a) skłonienie spadkodawcy do dojrzałego rozważenia doniosłości kroku, który chce przedsięwziąć, i treści testamentu, który zamierza sporządzić, b) ułatwienie zbadania, czy spadkodawca miał rzeczywiście wolę testowania, tzn. świadomość, że podjęte przez niego zachowanie się stanowi akt sporządzenia testamentu, i to o danej treści, c) ułatwienie dowodu sporządzenia, autentyczności i treści testamentu, a zarazem utrudnienie posłużenia się testamentem sfałszowanym lub uchylonym. Realizacja tych celów powinna decydować o tym, czy tzw. favor testamenti może mieć wpływ na wykładnię przepisów o formie testamentu. Należy bowiem uznać, że przepis art. 948 k.c., nakazujący tłumaczenie testamentu w sposób urzeczywistniający wolę spadkodawcy, jest jedynie szczególnym wypadkiem stosowania zasady tzw. favor testamenti, która należy do zasad, jakie należy mieć na uwadze przy tłumaczeniu i stosowaniu przepisów prawa cywilnego (art. 4 k.c.). Wiąże się ona bowiem z tym, że rozrządzenia na wypadek śmierci w naszych warunkach ustrojowych z reguły dotyczą bądź to majątku osobistego, bądź też innego majątku należącego do chłopów i rzemieślników, a więc majątku w całości lub w przeważającej części uzyskanego własną pracą spadkodawcy. Ze względu na jej pochodzenie, jak i społeczno-gospodarczą funkcję własność taka pozostaje pod szczególną ochroną prawa (art. 12 i 13 Konstytucji PRL) i z tej ochrony powinna korzystać także ostatnia wola spadkodawcy, który majątek ten wytworzył trudem całego życia. Zasada wykładni przepisów o formie testamentu in favorem testamenti znalazła już wyraz w orzecznictwie, gdy chodziło o dopuszczalność uznania testamentu nieważnego w myśl art. 80 pr. spadk. za ważny w myśl art. 82 pr. spadk., jeżeli tylko testament ten odpowiadał wymaganiom tego artykułu (por. orzeczenie SN z dnia 22.XII.1951 r. C 1325/51, OSN 1952, z. 3, poz. 84), jak również gdy chodziło o uznanie nieważności testamentu przewidzianego w art. 951 k.c., spowodowanej niezachowaniem przez organ rady narodowej obowiązującego przepisu prawa, za okoliczność szczególną w rozumieniu art. 952 § 1 k.c., uzasadniającą potraktowanie oświadczenia ostatniej woli złożonego przez spadkodawcę jako testamentu ustnego (por. uchwałę składu 7 sędziów SN z dnia 22.III.1971 r. III CZP 91/70, OSNCP 1971, poz. 168). Kierując się tymi samymi względami, ta ostatnia uchwała stwierdziła również, że nieważność testamentu przewidzianego w art. 951 k.c., spowodowana zamieszczeniem w nim rozrządzeń dwóch spadkodawców (art. 942 k.c.), nie stanowi przeszkody do uznania oświadczeń woli złożonych przez tych spadkodawców za dwa oddzielne testamenty ustne. Należy więc uznać, że w wypadku gdy przepis określający wymagania co do formy testamentu nasuwa wątpliwości co do zakresu tych wymagań, od których - niemożliwego już - spełnienia zależy ważność testamentu, wykładnia tego przepisu in favorem testamenti, gwarantująca przy tym realizację wspomnianych wyżej celów formy testamentu, czynić będzie zadość zasadom wskazanym w art. 4 k.c. II Wątpliwości takie nasuwa przepis art. 949 § 1 k.c., jeśli chodzi o pojęcie "podpisu". Spośród obowiązujących w ciągu ostatnich 30 lat na ziemiach polskich przepisów prawa spadkowego kodeks cywilny austriacki stwierdzał w § 578, że testament holograficzny testator powinien "podpisać własnoręcznie swym nazwiskiem", a w myśl przepisu 1046 tomu X cz. I zawodu praw "podpis zawierać powinien imię, imię ojca i nazwisko albo przezwisko". Pozostałe kodeksy stwierdzały ogólnie, że testament powinien być "podpisany ręką testatora" (przepis art. 970 kod. Nap.) albo że powinien być "własnoręcznie napisany i podpisany przez spadkodawcę" (§ 2231 k.c. niem.), albo wreszcie - najkrócej, choć nie najjaśniej - że spadkodawca go "podpisze" (art. 79 § 1 pr. spadk. i art. 949 § 1 k.c.). Nie uprzedzając znaczenia pojęcia "podpis", można przyjąć, iż "podpisze" oznacza "własnoręcznie położenie swego podpisu" (por. np. orzeczenie SN z dnia 17.IV.1967 r. II PZ 22/67, NP 1967, nr 12, s. 1720). Umieszczenie podpisu pod treścią pisma oznacza po pierwsze, że pismo zostało zakończone (etymologicznie "pod pismem), a po drugie - że oświadczenie umieszczone ponad podpisem pochodzi od podpisanej osoby. Ten ostatni wzgląd przemawia za tym, że podpis, jako znak ręczny określonej osoby, powinien w swoim brzmieniu wskazywać tę właśnie osobę, a co najmniej - w powiązaniu z innymi okolicznościami - pozwalać na identyfikację tej osoby. Przepisy prawa cywilnego z reguły nie wskazują, z jakich elementów musi składać się podpis, mówią one bowiem ogólnie o "podpisie" (por. np. art. 78 k.c., art. 1 pkt 8 pr. weksl., art. 44 pr. o not.), tam zaś, gdzie ustawodawca ma na względzie określone elementy podpisu, wyraźnie o tym stanowi (np. art. 79 k.c.). Brak więc podstaw do przyjęcia, że kodeks cywilny, używając określenia "podpis" lub "podpisze", ma na myśli jakąś ustawowo określoną, jednoznaczną formę podpisu, obejmującą co najmniej nazwisko. Ponieważ poglądy takie w doktrynie i w niektórych komentarzach wyrosły - jak można przypuszczać - na tle poglądów i praktyki opartych na wspomnianych uprzednio przepisie § 578 k.c. austr., obowiązującym na południowych ziemiach Polski do dnia 31.XII.1946 r., należy zauważyć, że gdyby użyte w innych przepisach tego kodeksu słowo "podpis" lub "podpisze" oznaczało podpis co najmniej nazwiskiem, wówczas przepis § 578, nakazujący taką formę podpisu, byłby zbędny. Obecnie w utrwalonej praktyce obrotu za ważny podpis uważa się nie tylko podpis imieniem i nazwiskiem lub podpis samym nazwiskiem, lecz także - i najczęściej - skrót podpisu ("podpis nieczytelny"), którego wystawca zwykle używa przy podpisywaniu dokumentów i który jest "godłem" jego podpisu. Każda więc z tych postaci podpisu może być uznana za podpis w rozumieniu art. 959 § 1 k.c. III Ze wspomnianej na wstępie uchwały Sądu Najwyższego z dnia 23.IV.1960 r. 3 CO 8/60 (OSN 1961, z. 1, poz. 27) wynika, że: 1) testament holograficzny może być zawarty w liście spadkodawcy, przy czym oświadczenie testatora nie musi być wyodrębnione z pozostałej części listu i wystarczy umieszczenie podpisu na końcu listu, 2) wystarczy podpisanie go imieniem, jeżeli stosunek osobisty spadkodawcy i adresata uzasadnia tego rodzaju podpis. W uzasadnieniu uchwały powołano się na utrwalone pod rządem poprzednio obowiązującego prawa dzielnicowego (k.c. austr., k.c. niem. i kod. Nap.) poglądy doktryny i orzecznictwa co do ważności testamentu sporządzonego w liście i podpisanego imieniem testatora, przy czym zwrócono uwagę, że wzgląd na favor testamenti prowadził do uznania ważności takiego testamentu nawet pod rządem § 578 k.c. austr., który wyraźnie wymagał podpisania się nazwiskiem. Bardziej szczegółowe zestawienie tych poglądów zawiera aprobująca glosa S. Szera do cyt. uchwały (PiP 1960, nr 11, s. 890 i nast.) oraz krytyczny artykuł J. Gwiazdomorskiego: Podpis na testamencie holograficznym (NP 1962, Nr 7-8, s. 946 i nast.). Charakterystyczne jest, że ustawodawca polski, któremu znane były rozbieżności oglądów doktryny oraz poglądy orzecznictwa co do znaczenia słowa "podpisze: w art. 79 § 1 pr. spadk., nie uznał za wskazane uściślić to pojęcie przy okazji kodyfikacji prawa cywilnego. Gdyby słowo to i analogiczne słowa w art. 81-84 pr. spadk. miały oznaczać zawsze podpis co najmniej nazwiskiem, niewątpliwie wymaganie to zostałoby wyraźnie określone w odpowiednich przepisach kodeksu cywilnego, gdyż nie sposób przyjąć, by prawodawca zdający sobie sprawę z doniosłości rozrządzeń na wypadek śmierci i z praktycznej niemożności naprawienia ex post uchybień popełnionych przy sporządzeniu testamentu, prawodawca odstąpił od użycia jasnego sformułowania odpowiadającego - rzekomo - jego woli i wykluczającego jakąkolwiek dowolność i pomyłki. Tymczasem przepisy art. 949 oraz art. 951-953 k.c. powtarzają terminy prawa spadkowego z 1946 r. "podpisze", "podpisany", "podpiszą", "podpisują", nie określając nadal nigdzie, co ma być tym podpisem. Widocznie określenie "nazwisko" nie odpowiadało intencjom ustawodawcy i przez "podpis" w rozumieniu tych przepisów należy rozumieć określający osobę testatora znak odręczny odpowiedni dla danej formy pisma zawierającego testament. W tym pojęciu "podpisze" znajdujemy możliwość wyjścia poza nie użytą przez ustawodawcę formułę "nazwisko". Ma to zaś znaczenie w szczególności dla testamentu własnoręcznego zawartego w liście. Trafnie stwierdza się, że "właśnie w testamencie holograficznym, sporządzonym w formie listu, spadkodawca zamieszcza niejednokrotnie szereg zdań i zwrotów, które niewątpliwie do treści testamentu nie należą, ale dla spadkodawcy z treścią testamentu ściśle się łączą. Chodzi o takie zwroty, jak pożegnania z rodziną, podziękowania dla członków rodziny, przeproszenia ich czy prośby o przebaczenie, wskazanie opiekuna dla dzieci, rady dla nich co do wyboru zawodu, wskazania i admonicje pod adresem dzieci itd." . Zrozumiałe jest chyba, że tego rodzaju dramatycznego w swej powadze listu - pożegnania, skierowanego do najbliższych, nikt na ogół nie podpisuje nazwiskiem; skoro zaś dopuszcza się listowną formę testamentu, i to bez wymagania wyodrębnienia w tym liście rozrządzeń na wypadek śmierci, zarówno ustawodawca, jak i orzecznictwo muszą się z tym liczyć. Nie do przyjęcia też jest pogląd, że list nie podpisany nazwiskiem nie tylko nie stwarza prawdopodobieństwa, iż piszący list chciał sporządzić testament, ela nawet przeciwnie, każe raczej przyjąć, że piszący list nie miał woli testowania. Animus testandi oznacza tak bogaty zespół czynników rozumowych, uczuciowych i woluntarystycznych, że nie sposób dla jego oceny użyć jako "kamienia probierczego" formułki podpisu, chyba że chodzi o "podpis" żartobliwy, mogący świadczyć o braku poważnego zamysłu nad treścią oświadczenia woli złożonego w liście. Jak już uprzednio stwierdzono, podpis ma dowodzić, że objęte nim oświadczenie zostało zakończone i pochodzi od podpisującego. Okoliczność, czy testator miał animus testandi - w razie zakwestionowania tej woli testowania - wymagać będzie posłużenia się przez sąd całym wachlarzem dowodów, począwszy od analizy tekstu testamentu, poprzez ustalenie stanu psychicznego testatora w chwili sporządzania testamentu, jego stosunków osobistych z osobami powołanymi do dziedziczenia, jego zachowania się po sporządzeniu testamentu itd.; jedną z takich okoliczności będzie to, czy stosunek osobisty testatora i adresata listu obejmującego testament uzasadnia tego rodzaju podpis, jaki został przez testatora położony. IV Jak stwierdzono wyżej, przez "podpis" w myśl przepisów art. 951-953 k.c. należy rozumieć określający osobę testatora znak odręczny odpowiedni dla danej formy pisma zawierającego testament. W testamencie - liście skierowanym do przyjaciela lub innej osoby bliskiej, zwłaszcza w mniej więcej tym samym co testator wieku, użycie w podpisie imienia testatora będzie stanowiło "znak odpowiedni" dla formy pisma i stosunku zachodzącego między piszący i adresatem. Tam zaś, gdzie istnieje różnica pokoleń, gdzie w stosunkach między tymi osobami zachowuje się pewien dystans wynikający z szacunku dla wieku, stanowiska w rodzinie czy pozycji społecznej, bardziej "odpowiednie" może okazać się określenie wskazujące np. na stosunek rodzinny testatora (spadkodawcy) i adresata (spadkobiercy). W obu wypadkach umieszczenie takiego podpisu pozwoli na stwierdzenie zarówno tego, że pismo zostało zakończone, jak i tego, że pochodzi ono od osoby, której identyczność została oznaczona użytym w podpisie określeniem. Jeżeli w niektórych wypadkach samo to określenie nie pozwoli na zidentyfikowanie w sposób pewny osoby testatora, to wówczas należy przeprowadzić przewidziane przepisami postępowania cywilnego dowody w celu stwierdzenia tożsamości osoby, od której pismo pochodzi, podobnie jak miałoby to miejsce w wypadku użycia przez testatora skrótu podpisu ("podpisu nieczytelnego"). Dlatego należy uznać, że do ważności testamentu holograficznego zawartego w liście wystarczy podpisanie go zarówno imieniem, jak to przewiduje uchwała z dnia 23.IV.1960 r. 3 CO 8/60, jak i w sposób określający jedynie stosunek rodzinny spadkodawcy do spadkobiercy. Istota rozbieżności między tym poglądem, zgodnym z dotychczasową linią rozwojową orzecznictwa z zakresu prawa spadkowego, a niektórymi poglądami doktryny dotyczy nie tego, czy można kierując się tzw. favor testamenti uznać za ważny testament własnoręczny, którego wbrew wymaganiu art. 949 § 1 k.c. testator nie podpisał, gdyż nie ulega wątpliwości, że taki testament z mocy przepisu art. 958 k.c. jest nieważny. Chodzi natomiast o to, czy zasada in favorem testamenti pozwala na taką wykładnię użytego w art. 949 § 1 k.c. słowa "podpisze", iż ważność zachowa testament zawarty w liście, podpisany przez testatora jego imieniem lub w sposób określający jego stosunek rodzinny do spadkobiercy. Dlatego nietrafny jest wysuwany przykład, że "podobnie" w imię uszanowania woli darczyńcy nie można uznać za ważną darowizny pod warunkiem zawieszającym dodatnim, gdy oświadczenie darczyńcy zostało złożone jedynie w formie pisemnej, bez zachowania formy aktu notarialnego (art. 890 § 1 k.c.), tu bowiem oczywiście chodzi o problem ważności czynności prawnej (art. 73 § 2 k.c.), a nie o zagadnienie wykładni przepisów o formie tej czynności. Taka zaś wykładnia, skoro nie tylko nie odbiega od "jasno" wyrażonej woli ustawodawcy, ale właśnie służy wyjaśnieniu ogólnie ujętego sformułowania przepisu art. 949 § 1 k.c. w sposób zgodny z zasadą tłumaczenia i stosowania tego przepisu na podstawie tzw. favor testamenti, jest dopuszczalna. Należy wreszcie stwierdzić, że taka wykładnia przepisu art. 949 § 1 k.c. o formie testamentu własnoręcznego jest również wyrazem postawy humanistycznej wobec grozy śmierci. Przemiana obyczajów zmierza ku uwolnieniu tego nieuniknionego faktu biologicznego od różnych obrzędów, uroczystych i okrutnych, uświadamiających człowiekowi zbliżanie się zgonu. Skoro prawo polskie pozwala na sporządzenie testamentu własnoręcznego, a więc bez zachowania "ceremoniału" towarzyszącego testamentowi notarialnemu czy nawet zeznanemu wobec świadków, to należy testatorowi pozwolić i na to, by tę swoją ostatnią wolę mógł wyrazić - co do formy - w sposób nie odbiegający od formy listu inter vivos. V Oczywiście, że im mniej publiczna jest forma testamentu, tym więcej może powstawać wątpliwości co do powagi i zamiaru sporządzenia takiego rozrządzenia ostatniej woli. Udział notariusza w sporządzeniu testamentu z art. 950 k.c. z reguły daje gwarancję, że nie miały miejsca widoczne wady oświadczenia roli testatora, że testator został pouczony o zakresie swobody testowania i skutkach sporządzenia określonego w swej treści testamentu i że rzeczywiście złożył oświadczenie obejmujące jego ostatnią wolę o treści ujawnionej w akcie notarialnym. Zasadą będzie, że i testament sporządzony w formie przewidzianej w art. 951 k.c. nie będzie nasuwał wątpliwości co do faktu oświadczenia przez testatora jego ostatniej woli. Udział trzech świadków przy sporządzaniu testamentu z art. 82 k.c., sposobu złożenia oświadczenia ostatniej woli przez testatora i treści tego oświadczenia. Przy testamencie własnoręcznym z art. 949 k.c. z samego dokumentu wynikać może jedynie to, że objęte nim oświadczenie zostało zapisane i podpisane własnoręcznie przez testatora. Ani samo sformułowanie treści oświadczenia, ani rodzaj podpisu testatora nie mogą same przez się przesądzać bezwzględnie o tym, czy testator miał rzeczywiście zamiar sporządzenia takiego rozrządzenia, jednakże nie można pomijać zupełnie ich znaczenia przy ocenie tego zamiaru na tle innych okoliczności sprawy. Dlatego ustalając przyjętą wyżej wykładnię przepisu art. 949 § 1 k.c., Sąd Najwyższy uznał za celowe zwrócenie uwagi na potrzebę wyjaśnienia przez sądy wszelkich wątpliwości co do powagi i zamiaru dokonania określonego rozrządzenia ostatniej woli, sporządzonego w omawianej wyżej formie. Ponieważ w sprawie ustalono, że testator był wujem spadkobierczyni testamentowej, wobec czego jego podpis określa prawidłowo rzeczywisty stosunek rodzinny do tej spadkobierczyni, odpowiedź ograniczono do tego tylko zagadnienia. Z tych względów na podstawie art. 30 ustawy z dnia 15 lutego 1962 r. o Sądzie Najwyższym (Dz. U. Nr 11, poz. 54) orzeczono jak w sentencji uchwały. Uchwała Sądu Najwyższego 7 sędziów z dnia 5 czerwca 1992 r. III CZP 41/92 Podpis spadkodawcy w testamencie własnoręcznym (art. 949 § 1 k.c.) powinien być pod rygorem nieważności złożony pod pismem zawierającym rozrządzenie na wypadek śmierci. W razie zamieszczenia podpisu w innym miejscu testament jest ważny tylko wówczas, gdy związek podpisu z treścią rozrządzenia jest oczywisty. OSNC 1992/9/147 3760 Dz.U.1964.16.93: art. 949 glosa aprobująca: Niedośpiał M. Glosa do uchwały SN z dnia 5 czerwca 1992 r., III CZP 41/92. Skład orzekający Przewodniczący: Prezes SN S. Rudnicki. Sędziowie SN: S. Dmowski, G. Filcek, Z. Strus (sprawozdawca), M. Sychowicz, T. Wiśniewski, T. Żyznowski. Sentencja Sąd Najwyższy z udziałem prokuratora W. Bryndzy, po rozpoznaniu wniosku Pierwszego Prezesa Sądu Najwyższego z dnia 23 marca 1992 r. o udzielenie odpowiedzi na następujące zagadnienie prawne: Czy ważny jest testament własnoręczny, w którym podpis spadkodawcy został złożony w innym miejscu niż bezpośrednio pod pismem zawierającym rozrządzenie? podjął następującą uchwałę: Podpis spadkodawcy w testamencie własnoręcznym (art. 949 § 1 k.c.) powinien być pod rygorem nieważności złożony pod pismem zawierającym rozrządzenie na wypadek śmierci. W razie zamieszczenia podpisu w innym miejscu testament jest ważny tylko wówczas, gdy związek podpisu z treścią rozrządzenia jest oczywisty. Uzasadnienie faktyczne Nieodzownym składnikiem testowania holograficznego jest złożenie podpisu przez spadkodawcę. Ustawodawca nie definiuje jednak pojęcia podpisu, jak też nie określa jego formy, przy czym unormowanie przyjęte w art. 949 § 1 kodeksu cywilnego jest zgodne z art. 79 § 1 prawa spadkowego, wobec czego można uznać, że szczegółowe kwestie związane z podpisem testatora pozostawiono praktyce. W orzecznictwie Sądu Najwyższego nie rozstrzygano wprost o miejscu podpisu spadkodawcy sporządzającego testament, choć kwestia ta występowała w w kontekście innych rozstrzygnięć (uchwała z dnia 23 kwietnia 1960 r. 3 CO 8/60 - OSN 1961, z. 1, poz. 27, dotycząca podpisu umieszczonego na końcu listu zawierającego testament) albo była wzmiankowana w uzasadnieniu (uchwała z dnia 28 kwietnia 1973 r. III CZP 78/72 - OSNCP 1973, z. 12, poz. 207). Nie znane są przykłady świadczące o rozbieżności w orzecznictwie odnośnie do omawianej kwestii, a doktryna dość zgodnie przyjmuje, że podpis powinien być złożony pod tekstem testamentu. W uzasadnieniu zagadnienia prawnego przedstawionego przez Pierwszego Prezesa Sądu Najwyższego wskazuje się jednak, że wobec milczenia ustawodawcy na temat miejsca podpisu w akcie testowania możliwe są dwa rodzaje rozwiązania. Jedno, bardziej rygorystyczne, nakazujące umieszczenie podpisu bezpośrednio pod tekstem zawierającym rozrządzenie spadkodawcy, i drugie oparte na założeniu, że między podpisem a rozrządzeniem musi istnieć "więź intelektualna", natomiast nie jest konieczne zachowanie więzi przestrzennej, ocenianej według odległości tych dwóch elementów testamentu. Uznając, że przedstawione w pytaniu wątpliwości mogą w praktyce występować należy stwierdzić, że spełnione są przesłanki warunkujące rozstrzygnięcie zagadnienia prawnego. I. Podpis jest jednym z warunków formalnych testamentu holograficznego, poza obowiązkiem własnoręcznego sporządzenia i postawienia daty. Panuje zgodność w doktrynie i w orzecznictwie, że nałożenie obowiązku zachowania przepisanej formy tej właśnie czynności prawnej ma doniosłe cele. Należy do nich dążenie do poznania rzeczywistej woli, gdy testament stanie się skuteczny, a więc po śmierci spadkodawcy, zagwarantowanie pełnej zgodności między treścią woli wyrażonej przez testatora a treścią odtworzoną przy wykonywaniu testamentu, zabezpieczenie przed próbami fałszowania woli spadkodawcy, a wreszcie skłonienie go do rozwagi przy podejmowaniu decyzji i uświadomienie znaczenia dokonywanego aktu. Dla realizacji tych celów, w odniesieniu do tej kategorii czynności prawnych, jaką stanowią testamenty w kodeksie cywilnym, odwrócona została zasada wynikająca z art. 73 § 1 k.c. i ustanowiona w art. 958 k.c. generalna sankcja nieważności z powodu naruszenia przepisów rozdziału tego kodeksu o formie testamentów. Przywiązanie przez ustawodawcę szczególnego znaczenia do formy powoduje, że testament jest nazywany aktem formalnym, co oznacza, że nie może być sporządzony w sposób dowolny stosownie do woli testatora, lecz w sposób określony przepisami. Skoro przepisy o formie testamentu obowiązują bezwzględnie (ius cogens) należy rozważyć, czy mogą być łagodzone przez zasadę favor testamenti, a tym samym, czy dążenie do możliwie najpełniejszego urzeczywistnienia woli spadkodawcy może usprawiedliwiać odstępstwa od nakazanej formy. Taka wykładnia art. 948 § 1 k.c., wyrażającego omawianą zasadę, znalazła swój wyraz m.in. w uzasadnieniu cytowanej uchwały SN z dnia 28 kwietnia 1973 r. Zasadniczy ciężar przytoczonej tam argumentacji spoczywał na wykładni art. 12 i 13 Konstytucji PRL oraz art. 4 k.c. Zmiana ustawy zasadniczej, polegająca na zrównaniu form własności i uchylenie art. 4 k.c. spowodowały, że powołane w cytowanej uchwale argumenty stały się bezprzedmiotowe, natomiast wykładnia art. 948 § 1 k.c. prowadzi do odmiennych wniosków. Tłumaczenie testamentów in favorem odnosi się do aktów ważnych. Odmienny pogląd prowadziłby do sytuacji, w których ważność uzyskiwałyby pozory testamentu, sporządzone z naruszeniem przepisów o formie tych czynności. Należy mieć na uwadze, że kodeks przewiduje zróżnicowane formy czynności mortis causa, łagodząc w wypadkach wyjątkowych surowe wymagania przewidziane dla zwykłych sytuacji, w których testator w razie potrzeby może skorzystać z pomocy osób mających odpowiednie kwalifikacje (art. 950 i 951 § 1 k.c.). Odstąpienie od wymagań formalnych ze względu na dążenie do spełnienia woli spadkodawcy zrównałoby testamenty z innymi czynnościami prawnymi i prowadziłoby do zanegowania znaczenia takich cech, jak jednostronność i rozrządzenie mortis causa, których ochronie służą wymagania w zakresie formy. Byłaby to więc wykładnia sprzeczna z kategorycznym brzmieniem art. 958 k.c. II. Unormowanie w art. 949 § 1 k.c. sposobu sporządzenia testamentu halograficznego metodą opisową, przez wskazanie czynności, których musi dokonać testator, kładzie raczej nacisk na tryb oświadczenia woli niż na zewnętrzny obraz jej udokumentowania, jednakże kolejność czynności wyrażona w słowach "napisze go w całości pismem ręcznym, podpisze i opatrzy datą" daje pierwszą wskazówkę, że podpis następuje po zakończeniu pisma zawierającego rozrządzenie. Nie zmienia znaczenia tej kolejności umieszczenie daty na końcu sekwencji. Data bowiem jest słabszym elementem formalnym testamentu ze względu na przypisaną jej sankcję względnej nieważności (art. 949 § 2 k.c.). Treść pytania ogranicza zakres odpowiedzi do testamentu własnoręcznego, jednakże podpisywanie innych rodzajów testamentu rządzi się takimi samymi zasadami. Dlatego uzasadnione jest zwrócenie uwagi na szczególne unormowania dotyczące sporządzania testamentu notarialnego (art. 950 k.c.). Ustawa z dnia 14 lutego 1991 r. - Prawo o notariacie (Dz. U. Nr 22, poz. 91), określając układ aktu notarialnego, sytuuje (art. 94 § 1) podpis osoby biorącej udział w czynności między oświadczeniami stron a podpisem notariusza. Obowiązek przekreślania wolnych miejsc (art. 94 § 2 prawa o notariacie) powoduje zachowanie bezpośredniej więzi między spisanym oświadczeniem woli a podpisem oświadczającego. Wzmianka o odczytaniu aktu i podpisaniu nie osłabia tej więzi, a przeciwnie wzmacnia znaczenie podpisu. Postulat jednolitości w ramach systemu prawa nakazuje przyjąć takie same rozwiązanie dla testamentów własnoręcznych. Etymologiczne tłumaczenie słowa podpis ("pod pismem" wskazuje również, że czasowo i przestrzennie powinien być położony po zakończeniu pisma, a nie np. przed jego rozpoczęciem. Jest to bowiem działanie naturalne. Podpis w akcie rozrządzającym na wypadek śmierci pełni następujące funkcje. Z jednej strony zabezpiecza pismo przed zmianami, szczególnie przez dopisanie czegokolwiek. Z drugiej zaś wskazuje, że oświadczenie woli zostało złożone i jest zupełne, że jego zewnętrzny wyraz jest zgodny z wolą rzeczywistą i jest autentyczny. Wreszcie podpis jest uroczystym znakiem powagi i dojrzałości wyrażonego rozrządzenia. Potwierdzając treść swojego testamentu spadkodawca działa w ramach jednego aktu woli i w naturalny sposób umieszcza swój podpis tak blisko zakończenia tekstu, jak pozwalają na to jego cechy osobiste (dynamika pisma) oraz cechy fizyczne narzędzia pisarskiego i podłoża. Zachowane testamenty zarówno z okresu przedrozbiorowego, jak i nowsze wskazują na powszechny zwyczaj takiego umieszczania podpisu. Dokonując wykładni normy prawnej regulującej sporządzenie aktu rozrządzenia majątkiem mortis causa, w którym podpis jako element formalny odgrywa istotne znaczenie nie można pominąć powszechnej i ukształtowanej od wieków praktyki. Z przytoczonych wyżej względów Sąd Najwyższy uznał jako zasadę, że wypełnienie obowiązku podpisania testamentu holograficznego następuje przez umieszczenie podpisu pod pismem zawierającym rozrządzenie. III. Parametryczne określenie miejsca podpisu nie jest jednak możliwe. Zasada składania go pod pismem zawierającym rozrządzenie może w wyjątkowych wypadkach doznawać wyjątków, skoro podpis będący znakiem testatora odzwierciedla też jego indywidualność z całym jej zróżnicowaniem. Na wybór miejsca mogą też wpływać inne szczególne okoliczności. Okoliczności te rzutują na ocenę ważności testamentu w ramach art. 958 k.c. W dotychczasowym orzecznictwie dopuszczono złożenie podpisu na zakończenie listu, którego treść zawiera testament, a więc nie bezpośrednio pod tekstem tego rozrządzenia (patrz wymieniona uchwała SN 3 CO 8/60). Pogląd ten został w praktyce zaaprobowany. Nie ma możliwości wyliczenia wszystkich hipotetycznych wariantów umieszczenia podpisu w innym miejscu niż pod tekstem testamentu. Przykładowo można wskazać podpisanie się obok zakończenia pisma, przeniesienie podpisu na drugą stronę karty lub podpis w znacznej odległości od pisma bez przekreślenia wolnego miejsca. We wszystkich takich wypadkach do sądu należy ocena przedkładanego dokumentu i wyprowadzenie wniosku, czy związek między podpisem a pismem zawierającym treść testamentu jest tak ścisły, aby bez wątpliwości stwierdzić, że podpis wyraża animus signandi spisanego przez testatora rozrządzenia. Zarówno zerwanie więzi przestrzennej, np. przez złożenie podpisu na inne karcie albo tylko na kopercie, w której mieści się testament, jak i podważenie związku intelektualnego, np. przez taki sposób podpisania, że znak ten mógłby pełnić inną rolę np. adresu albo określać tylko, do kogo należy dokument, stanowiłoby przeszkodę do uznania, że oceniany testament spełnia wymagania formalne określone w art. 949 § 1 k.c. Z tych względów na podstawie art. 13 pkt 3 in princ. ustawy z dnia 20 września 1984 r. o Sądzie Najwyższym (jedn. tekst: Dz. U. 1990 r. Nr 26, poz. 153 ze zm.) orzeczono jak w sentencji. Uchwała Sądu Najwyższego 7 sędziów z dnia 23 października 1992 r. III CZP 90/92 Brak daty w testamencie własnoręcznym pociąga za sobą jego nieważność tylko wtedy, gdy postępowanie sądowe nie doprowadzi do usunięcia wątpliwości, o których mowa w art. 949 § 2 k.c. Przy ich wyjaśnianiu sąd bierze pod uwagę także dowody wskazujące datę sporządzenia testamentu. OSNC 1993/1-2/4 3806 Dz.U.1964.16.93: art. 948; art. 949 Skład orzekający Przewodniczący: sędzia SN S. Dmowski (sprawozdawca). Sędziowie SN: H. Ciepła, B. Czech, K. Kołakowski, J. Majewska, Z. Strus, M. Sychowicz. Sentencja Sąd Najwyższy, z udziałem prokuratora S. Trautsolta, rozpoznał wniosek Prezesa Izby Cywilnej Sądu Najwyższego z dnia 23 czerwca 1992 r. sygn. (...) o udzielenie odpowiedzi na następujące zagadnienie prawne: Czy brak daty na testamencie własnoręcznym wywołujący wątpliwości co do zdolności spadkodawcy do sporządzenia testamentu, co do treści testamentu lub co do wzajemnego stosunku kilku testamentów pociąga za sobą nieważność testamentu nawet wtedy, gdyby datę można było ustalić przy pomocy odpowiednich środków dowodowych? i podjął następującą uchwałę: Brak daty w testamencie własnoręcznym pociąga za sobą jego nieważność tylko wtedy, gdy postępowanie sądowe nie doprowadzi do usunięcia wątpliwości, o których mowa w art. 949 § 2 k.c. Przy ich wyjaśnianiu sąd bierze pod uwagę także dowody wskazujące datę sporządzenia testamentu. Uzasadnienie faktyczne Prezes Sądu Najwyższego, składając wniosek o rozstrzygnięcie przez skład siedmiu sędziów zagadnienia prawnego przytoczonego w sentencji uchwały, wysunął sugestię, że na tle obowiązującego art. 949 §2 k.c. trudny do obrony byłby pogląd, zgodnie z którym brak daty nie powoduje nieważności testamentu własnoręcznego (holograficznego), nawet przy wystąpieniu wątpliwości co do okoliczności wymienionych w tym przepisie, jeżeli datę można ustalić w postępowaniu dowodowym. Zwrócił przy tym uwagę na odmienność sformułowania § 2 art. 949 k.c. w porównaniu do § 2 art. 79 obowiązującego poprzednio prawa spadkowego z 1946 r. normującego to samo zagadnienie, a mianowicie skutek braku daty w testamencie własnoręcznym. Potrzebę rozstrzygnięcia zagadnienia przez skład powiększony Sądu Najwyższego Prezes uzasadnił tym, że ma ono doniosłe znaczenie praktyczne, że w doktrynie reprezentowane jest również stanowisko odmienne i że Sąd Najwyższy przyjmował także (m.in. w uchwale z dnia 19 maja 1992 r. III CZP 47/92 - nie publ.) możliwość ustalania daty testamentu własnoręcznego za pomocą wszelkich środków dowodowych, przy występowaniu wątpliwości co do okoliczności wymienionych w art. 949 § 2 k.c. Uzasadnienie prawne Sąd Najwyższy zważył, co następuje: Testament był - pod rządem prawa spadkowego, i jest obecnie - pod rządem kodeksu cywilnego, zaliczany do czynności prawnych ściśle sformalizowanych. Dotyczy to zarówno testamentów zwykłych, jak i szczególnych, a więc i testamentu własnoręcznego, przewidzianego w art. 949 k.c., a poprzednio w art. 79 prawa spadkowego z 1946 r. Unormowanie wymagań formalnych dotyczących testamentu własnoręcznego zawarte w art. 949 § 1 k.c. i w art. 79 § 1 poprzednio obowiązującego prawa spadkowego jest, co do swej istoty, takie samo. Spadkodawca powinien go napisać w całości pismem ręcznym, podpisać i opatrzyć datą. W sposób podobny, a właściwie identyczny, ustawodawca uregulował także - w art. 958 k.c. i w art. 89 § 1 pr. spadk. z 1946 r. - skutki niezachowania wymagań formalnych dotyczących testamentu. Powyższe podobne, czy też identyczne, unormowanie skutków niezachowania wymagań formalnych nie odnosi się jednak do braku daty w testamencie własnoręcznym. Unormowania w tym zakresie są różne, a występująca różnica w uregulowaniu skutków braku daty w prawie obowiązującym poprzednio i obecnie spowodowała powstanie wątpliwości zgłoszonej przez Prezesa Sądu Najwyższego do rozstrzygnięcia w niniejszej sprawie. Uzasadnia to konieczność rozważenia rozstrzyganego zagadnienia prawnego na tle art. 949 § 2 k.c. oraz art. 79 § 2 pr. spadk. z 1946 r., i to w porządku chronologicznym. Unormowanie skutku braku daty w testamencie własnoręcznym, zawarte w art. 79 § 2 pr. spadk. z 1946 r., było jasne. Ze zwrotu, że brak daty w takim testamencie nie pociąga za sobą jego nieważności, jeżeli datę można oznaczyć na podstawie treści testamentu albo jeżeli może ona być stwierdzona innymi środkami dowodowymi, wynika jednoznacznie, że ustawodawca dopuścił możliwość ustalania daty w każdym wypadku, oraz że nakazywał uważać testament nie opatrzony datą, którego to braku nie dało się uzupełnić, za nieważny, niezależnie od tego, czy brak ten miał jakieś znaczenie dla oceny ważności testamentu własnoręcznego z punktu widzenia posiadania przez spadkodawcę zdolności do testowania treści testamentu, zamiaru jego sporządzenia, działania pod wpływem groźby, wzajemnego stosunku kilku testamentów itp. Przy takim unormowaniu skutku braku daty rola sądu była uproszczona. Mógł uznać testament za ważny, oczywiście z punktu widzenia wymagań formalnych, jeśli datę jego sporządzenia mógł oznaczyć na podstawie jego treści. Jeżeli zaś możliwość oznaczenia daty w ten sposób nie zachodziła, to mógł prowadzić w szerokim zakresie (za pomocą wszelkich przewidzianych w kodeksie postępowania dowodów) postępowanie dowodowe w celu stwierdzenia (ustalenia) daty sporządzenia testamentu. Dopiero wtedy, gdy postępowanie takie nie dostarczyło dostatecznego materiału do stwierdzenia daty, przyjmował nieważność testamentu, nie zajmuje się w tym stadium postępowania innymi jego wadami i brakami, chociażby zarzuty w tym względzie zostały zgłoszone. Tymi innymi wadami i brakami mógł i musiał zajmować się dopiero po ustaleniu daty sporządzenia testamentu. W art. 949 § 2 k.c. ustawodawca uregulował skutek braku daty w testamencie własnoręcznym (oczywiście daty napisanej przez spadkodawcę, podobnie jak cały testament, pismem ręcznym) w sposób odmienny od dotychczasowego, czyli inaczej niż czynił to w art. 79 § 2 pr. spadk. z 1946 r. W świetle nowego unormowania, zawartego w § 2 art. 949 k.c., brak daty nie zawsze pociąga za sobą nieważność testamentu. Mianowicie, brak ten nie pociąga za sobą nieważności testamentu własnoręcznego "jeżeli nie wywołuje wątpliwości co do zdolności spadkodawcy do sporządzenia testamentu, co do treści testamentu lub co do wzajemnego stosunku kilku testamentów". Oznacza to, że o ważności czy też nieważności testamentu nie decyduje sam brak daty i niemożność jej oznaczenia czy też ustalenia (możliwości takiej przepis nie przewiduje), lecz to, czy powyższy brak wywołuje wątpliwości co do wymienionych wyżej okoliczności. Powyższe unormowanie jest niewątpliwie mniej precyzyjne od poprzedniego. Nie jest przy tym rzeczą oczywistą, że - jak to przyjmują niektórzy przedstawiciele doktryny i jak przyjął Sąd Najwyższy w powołanej uchwale z dnia 19 maja 1992 r. - zmiana regulacji co do skutków braku daty w testamencie własnoręcznym stanowi wyraz dążenia ustawodawcy do złagodzenia wymagań formalnych przy sporządzaniu takiego testamentu, dla umożliwienia uszanowania woli spadkodawcy oraz że w takiej sytuacji, i przy uwzględnieniu powyższych intencji, niezamieszczenie w przepisie art. 949 § 2 k.c. postanowienia o możliwości stwierdzenia brakującej daty za pomocą innych środków dowodowych nie może uzasadnić wniosku, iż ustawodawca wyklucza taką możliwość. Przepisu wyłączającego możliwość ustalenia brakującej daty jest rzeczywiście brak, ale brak jest również przepisu odpowiadającego art. 79 § 2 pr. spadk. z 1946 r., pozwalającego na ustalenie daty, czyli na uzupełnienie testamentu, i to zarówno jako czynności prawnej, jak i jako dokumentu, o element, który nie został w nim zamieszczony. Wykładnia, tak werbalna jak i funkcjonalna, przepisu art. 949 § 2 k.c. prowadzi do wniosku, że istnienie możliwości ustalenia w postępowaniu sądowym, za pomocą dostępnych sądowi dowodów, daty sporządzenia testamentu własnoręcznego, nie może być uznane za równoznaczne z możliwością doprowadzenia w ten sposób do uznania za ważny testamentu sporządzonego z naruszeniem ustawowego wymagania zaopatrzenia go w datę. Dla uzasadnienia ważności testamentu własnoręcznego nie zaopatrzonego datą nie można też powoływać się na dążenie do uszanowania woli spadkodawcy. Tłumaczenie testamentów in favorem, przewidziane w art. 948 § 1 k.c., odnosi się - jak to wyjaśnia Sąd Najwyższy w uchwale siedmiu sędziów z dnia 5 czerwca 1992 r. III CZP 41/92 (OSNCP 1992 r. z. 9, poz. 147) - do aktów ważnych z formalnego punktu widzenia. Odmienny pogląd prowadziłby bowiem do sytuacji, w których ważność uzyskiwałyby pozory testamentu, z naruszeniem przepisów o formie tych czynności, a tym samym do zatarcia różnicy w unormowaniu skutków dokonania czynności prawnej bez zachowania zastrzeżonej formy, określonych w art. 958 k.c. i art. 73 k.c. Treść przepisu §2 art. 949 k.c. w zestawieniu z jego § 1 oraz z art. 958 k.c. wskazuje na to, że ważność testamentu własnoręcznego, w którym brak jest daty jego sporządzenia, nie zależy od możliwości ustalenia czy też stwierdzenia brakującej daty, lecz uzależniona jest od innej przesłanki, a mianowicie od tego, czy powyższy brak nie wywołuje wątpliwości co do okoliczności wymienionych w tym przepisie, a więc co do zdolności spadkodawcy do sporządzenia testamentu, co do treści testamentu lub co do wzajemnego stosunku kilku testamentów. W takiej sytuacji przedmiotem wyjaśniania, badania i ustalania powinny być wymienione wyżej okoliczności, nie zaś to, kiedy testament został sporządzony. Oczywiście, potrzeba prowadzenia postępowania dowodowego zmierzającego do ustalenia, czy brak daty "nie wywołuje wątpliwości" - jak stanowi przepis ustawy - wystąpi tylko wówczas, gdy wątpliwości co do którejś z wymienionych okoliczności wyłonią się w toku postępowania o stwierdzenia nabycia spadku. Będzie to miało miejsce dla przykładu wówczas, gdy jeden z uczestników postępowania podniesie zarzut nieważności testamentu z powodu nie zaopatrzenia go w datę, a także w razie złożenia do akt dwóch różnych testamentów tego samego spadkodawcy. Zdaniem składu rozstrzygającego zagadnienie prawne w niniejszej sprawie trzeba rozróżnić czasowniki "wyłonić", i "wywołać", a przez ustawowy zwrot "nie wywołuje wątpliwości" rozumieć istnienie lub nieistnienie wątpliwości, o których mowa w przepisie, w ocenie sądu rozstrzygającego kwestię ważności czy też nieważności testamentu. Nie można utożsamiać tych dwóch pojęć i przyjmować, że nieważność testamentu bez daty zachodzi w każdym wypadku wyłonienia się wątpliwości co do omawianych okoliczności, bez przeprowadzenia postępowania dowodowego zmierzającego do ustalenia, czy one rzeczywiście istnieją. Odmienny pogląd nie znajduje uzasadnienia w wykładni gramatycznej. Zakładając, przy podejmowaniu uchwały o treści wskazanej w sentencji, a mianowicie, że brak daty w testamencie własnoręcznym pociąga za sobą jego nieważność tylko wtedy, gdy postępowanie sądowe nie doprowadzi do usunięcia wątpliwości, o których mowa w art. 949 § 2 k.c., i że przy wyjaśnianiu tych wątpliwości sąd bierze pod uwagę także dowody wskazujące datę sporządzenia testamentu, skład orzekający uznał, iż brak jest, w obowiązujących przepisach, ograniczeń dowodowych, a w związku z tym mają zastosowanie wszystkie zasady określone w dziale III, część I, tytułu VI kodeksu postępowania cywilnego (art. 227 - 309 k.p.c.), w tym również art. 231 k.p.c., przewidującego możliwość uznania za ustalone faktów mających istotne znaczenie dla rozstrzygnięcia sprawy, jeżeli wniosek taki można wyprowadzić z innych faktów. Przy takim założeniu za możliwe uznać należy poczynienie ustaleń co do istnienia wątpliwości nie tylko na podstawie wszystkich dostępnych sądowi dowodów, ale również przy wykorzystaniu treści testamentu bez daty. Jeżeli dla przykładu w testamencie opisane zostanie zdarzenie, którego data jest pewna, w powiązaniu z samym rozporządzeniem majątkiem na wypadek śmierci, i gdy na tej podstawie można wyciągnąć wniosek, że w tym wypadku brak daty nie wywołuje wątpliwości co do okoliczności wymienionych w art. 949 §2 k.c., to nie będzie przeszkód do uznania testamentu za ważny z formalnego punktu widzenia, mimo iż nie zawiera on daty. Nie będzie też można przyjąć nieważności testamentu z tego powodu, jeżeli z jego treści wynikać będzie w sposób pewny, że został on sporządzony w czasie pobytu spadkodawcy w szpitalu, wojsku, sanatorium itp., a będzie niesporne, iż w miejscu tym przebywał on tylko jeden raz, chyba że dla usunięcia wątpliwości zachodziłaby konieczność ustalenia dokładnej daty. O zakresie postępowania i rodzaju dowodów musi decydować charakter występujących wątpliwości. W każdym wypadku postępowanie dowodowe musi zmierzać do wyjaśnienia występujących wątpliwości, a nie do ustalenia konkretnej daty sporządzenia testamentu. Gdyby zachodziła sytuacja, że tylko i wyłącznie od ustalenia dokładnej daty sporządzenia testamentu własnoręcznego zależałaby możliwość ustalenia jego ważności czy też nieważności, to dokonanie takiego ustalenia za pomocą innych dowodów niż treść testamentu nie byłoby dopuszczalne. Postępowanie takie byłoby bowiem sprzeczne z brzmieniem art. 949 § 2 k.c. Ustalona w postępowaniu sądowym data sporządzenia testamentu może być natomiast uznana za jeden z faktów pozwalających na wyciągnięcie wniosku (przyjęcie domniemania faktycznego) co do niewystępowania wątpliwości, o których mowa w powoływanym już wielokrotnie przepisie, na podstawie art. 231 k.p.c. Z przedstawionych względów, na podstawie art. 13 pkt 3 ustawy z dnia 20 września 1984 r. o Sądzie Najwyższym (jedn. tekst: Dz.U. z 1990 r. Nr 26, poz. 153 ze zm.), Sąd Najwyższy podjął uchwałę przytoczoną w sentencji. Postanowienie Sądu Najwyższego z dnia 10 października 2000 r. V CKN 970/00 Artykuł 952 § 2 k.c. nie wyłącza możliwości spisania treści testamentu ustnego przez spadkobiercę w tym testamencie ustanowionego, jeżeli spełnione zostaną pozostałe wymagania przewidziane przez ten przepis. OSP 2001/11/161 49238 Dz.U.1964.16.93: art. 952 glosa krytyczna: Wójcik S. Glosa do postanowienia SN z dnia 10 października 2000 r., V CKN 970/00. Sentencja Sąd Najwyższy po rozpoznaniu na rozprawie sprawy z wniosku Dionizego P. z udziałem Roberta Jana P. i Skarbu Państwa - Drugiego Urzędu Skarbowego w Częstochowie, o stwierdzenie nabycia spadku na skutek kasacji uczestnika postępowania Roberta Jana P. od postanowienia Sądu Okręgowego w Częstochowie z dnia 27 lipca 1999 r. I Ca 367/99 - postanowił oddalić kasację. Uzasadnienie faktyczne Sąd Rejonowy w Myszkowie postanowieniem z 22.IV.1999 r. I Ns 175/98 stwierdził, że spadek po Stanisławie Z., zmarłym 22.I.1998 r., wraz z gospodarstwem rolnym, nabył Dionizy P. w całości, na podstawie testamentu ustnego z 31.VII.1997 r. Apelację uczestnika postępowania Roberta Jana P. oddalił Sąd Okręgowy w Częstochowie postanowieniem z 27.VII.1999 r. zaskarżonym kasacją. Podstawą rozstrzygnięcia stały się następujące ustalenia i wnioski: Spadkodawca przebywając w szpitalu w W. z rozpoznaniem raka prostaty i w obawie rychłej śmierci sporządził w dniu 31.VII.1997 r. ustny testament, oświadczając swoją ostatnią wolę trzem jednocześnie obecnym świadkom M.J., W.W. i J.G. Bez wpływu na ważność tego testamentu pozostaje okoliczność, że treść testamentu spisał wnioskodawca Dionizy P. (spadkobierca), skoro spisany testament podpisali wymienieni trzej świadkowie. Testament własnoręczny Stanisława Z. jest nieważny, albowiem nie zawiera daty jego sporządzenia. W tej sytuacji Sąd Okręgowy podzielił stanowisko Sądu Rejonowego, że wymieniony ustny testament odpowiada wymaganiom art. 952 k.c. Uczestnik postępowania Robert Jan P. w kasacji zarzucając: a) "naruszenie przepisów postępowania poprzez niezawiadomienie pełnomocnika uczestnika postępowania o terminie rozprawy", b) naruszenie art. 952 k.c. poprzez "uznanie ważności testamentu na rzecz Dionizego P., gdy tymczasem testament został sporządzony przez samego spadkodawcę, nie był sporządzony w jednoczesnej obecności trzech świadków, a także nie istniała obawa rychłej śmierci testatora" - wniósł o uchylenie zaskarżonego postanowienia oraz postanowienia Sądu Rejonowego i przekazanie sprawy Sądowi I instancji do ponownego rozpoznania. Skarb Państwa wniósł o uwzględnienie kasacji. Uzasadnienie prawne Sąd Najwyższy zważył, co następuje: 1. Prawidłowe powołanie podstawy kasacyjnej z art. 393 1 pkt 2 k.p.c. polega na wskazaniu przepisu postępowania, który - zdaniem skarżącego - został naruszony przez sąd drugiej instancji, wyjaśnienie, na czym to naruszenie polega oraz uzasadnienie, że mogło ono mieć istotny wpływ na wynik sprawy (zob. np. postanowienia SN z 11.III.1997 r. II CKN 13/97 - OSNC 1997, nr 8, poz. 114 i z 2.IV.1997 r., II CKN 98/96 (OSNC 1997, nr 10, poz. 144) oraz wyrok SN z 23.I.1998 r. I CKN 431/97 - OSNC 1998, nr 7-8, poz. 130). Zarzut "naruszenie przepisów postępowania poprzez niezawiadomienie pełnomocnika uczestnika postępowania o terminie rozprawy" jest przeto niezasadny dlatego, bo nie wskazuje przepisu, który - zdaniem skarżącego - został naruszony, a nadto dlatego, że nie uzasadnia, że wymienione naruszenie mogło mieć istotny wpływ na wynik sprawy bądź pozbawiło skarżącego możności obrony swoich praw. Nadto zarzut ten jest także nieusprawiedliwiony dlatego, że odnosi się do postępowania przed sądem pierwszej instancji. Tymczasem przedmiotem podstaw kasacyjnych może być jedynie naruszenie prawa (materialnego, procesowego) przez sąd drugiej instancji, co wynika z art. 392 § 1 k.p.c. w brzmieniu sprzed 1.VII.2000 r. (zob. np. wyroki SN: z 20.XII.1996 r. III CKN 21/96 - OSNC 1997, z. 4, poz. 45 oraz z 20.II.1997 r. I CKN 97/96 - OSNC 1997, z. 6-7, poz. 87). 2. Oceny zasadności zarzutu naruszenia prawa materialnego dokonuje Sąd Najwyższy na podstawie stanu faktycznego, na którym oparto zaskarżone orzeczenie, jeżeli brak zarzutów z art. 393 1 pkt 2 k.p.c. lub gdy okazały się one nieusprawiedliwione (por. wyroki SN: z 7.III.1997 r. II CKN 18/97 - OSNC 1997, z. 8, poz. 112 i z 26.III.1997 r. II CKN 60/97 OSNC 1997, z. 9, poz. 128). Ustalenia, które stały się podstawą rozstrzygnięcia, a które przytoczono wyżej, świadczą o tym, że Sąd prawidłowo zastosował art. 952 k.c. Zarzut naruszenia tego przepisu uzasadnia skarżący kwestionowaniem ustalonego stanu faktycznego, co nie może podważyć prawidłowości zastosowania wymienionego przepisu oraz jego wykładni, skoro brak zarzutu naruszenia przepisów postępowania, który umożliwiałby podważenie przyjętego stanu faktycznego. 3. W orzecznictwie Sądu Najwyższego nie ma jednolitego stanowiska w odpowiedzi na pytanie, czy osobą trzecią (w rozumieniu art. 952 § 2 k.c.) spisującą treść testamentu ustnego może być osoba zainteresowana w jakikolwiek sposób jego treścią, a więc osoba, która nie mogłaby być świadkiem testamentu. Sąd Najwyższy w orzeczeniach z 27.XI.1969 r. III CZP 76/69, (OSNCP 1970, nr 6, poz. 106) i z 13.V.1999 r. III CKN 23/98 (OSP 1999, nr 12, poz. 221) wyłączył taką dopuszczalność, natomiast w innych orzeczeniach przyjął, że nie powoduje bezskuteczności stwierdzenia treści testamentu ustnego przez osobę trzecią, której małżonek został powołany do dziedziczenia (orz. z 22.III.1989 r. III CZP 22/89 - OSNCP 1990, nr 2, poz. 31) lub dla której przewidziana została w testamencie korzyść majątkowa (orz. z 10.I.1991 r. III CZP 74/90 - OSP 1991, nr 9, poz. 222 oraz z 6.XI.1998 r. III CKN 671/97, nie publ.). Sąd Najwyższy w składzie rozpoznającym niniejszą sprawę podziela tę drugą grupę poglądów. Testament ustny zostaje bowiem sporządzony, gdy spełnione zostaną przesłanki wymienione w art. 952 § 1 k.c. Stwierdzenie treści tego testamentu w sposób przewidziany przez art. 952 § 2 i 3 k.c. jest natomiast jedynie czynnością techniczną, która nie decyduje o ważności testamentu. Dlatego nie ma przeszkód, by oświadczenie spadkodawcy spisała osoba powołana w testamencie do dziedziczenia, która w tej sytuacji jest osobą "trzecią" w rozumieniu art. 952 § 2 k.c. Stwierdzenie w ten sposób treści testamentu ustnego jest skuteczne, jeżeli - stosownie do wymienionego przepisu - pismo to podpiszą spadkodawca i dwaj świadkowie albo wszyscy świadkowie. Zarzut naruszenia art. 952 § 2 k.c. nie jest zatem usprawiedliwiony. 4. Skoro podstawy kasacji okazały się nieusprawiedliwione, a brak nieważności postępowania uwzględnianej z urzędu, Sąd Najwyższy orzekł jak w sentencji (art. 393 12 k.p.c. w zw. z art. 13 § 2 k.p.c. i art. 5 ust. 2 ustawy z 24.V.2000 r. o zmianie ustawy - Kodeks postępowania cywilnego, ustawy o zastawie rejestrowym i rejestrze zastawów, ustawy o kosztach sądowych w sprawach cywilnych oraz ustawy o komornikach sądowych i egzekucji - Dz. U. nr 48, poz. 554). Postanowienie Sądu Najwyższego z dnia 16 lipca 2003 r. V CKN 434/01 Jeżeli pismo stwierdzające treść testamentu ustnego (art. 952 § 2 k.c.) nie odpowiada wymaganiom ustawy, ustalenie, jakie rozrządzenie zawarł spadkodawca w swoim ustnym oświadczeniu dopuszczalne jest wyłącznie na podstawie zgodnych zeznań świadków (art. 952 § 3 k.c.). OSNC 2004/10/158, Biul.SN 2004/1/10 82439 Dz.U.1964.16.93: art. 952 Skład orzekający Sędzia SN Lech Walentynowicz (przewodniczący) Sędzia SN Gerard Bieniek Sędzia SN Elżbieta Skowrońska-Bocian (sprawozdawca) Sentencja Sąd Najwyższy w sprawie z wniosku małoletniej Krystyny R. przy uczestnictwie Roberta R., Urszuli R. i Longiny R. o stwierdzenie nabycia spadku, po rozpoznaniu na rozprawie w Izbie Cywilnej w dniu 16 lipca 2003 r. kasacji uczestniczki Longiny R. od postanowienia Sądu Okręgowego w Katowicach z dnia 25 września 2001 r. uchylił zaskarżone postanowienie i przekazał sprawę Sądowi Okręgowemu w Katowicach do ponownego rozpoznania. Uzasadnienie faktyczne Po ponownym rozpoznaniu sprawy Sąd Rejonowy w Sosnowcu postanowieniem z dnia 13 czerwca 2001 r. stwierdził, że spadek po Wacławie R. nabyły na podstawie ustawy dzieci spadkodawcy Robert R. (wprost) oraz Krystyna R. (z dobrodziejstwem inwentarza) - po 1/2 części, gdyż żona spadkodawcy, Urszula R. skutecznie spadek odrzuciła. Spadkodawca od wielu lat nie mieszkał z żoną, lecz zamieszkiwał na parterze domu, którego był współwłaścicielem. Piętro domu zajmowała Longina R., macocha spadkodawcy. Wacława R. hospitalizowano w 1995 r. z rozpoznaniem przemijających skurczów dodatkowych oraz infekcji dróg moczowych. Ponadto przebywał w szpitalu od dnia 14 kwietnia 1998 r. do chwili śmierci z rozpoznaniem raka żołądka, niedokrwistości i niedożywienia. Bezpośrednią przyczynę śmierci stanowiło zatrzymanie akcji serca. W dniu 11 kwietnia 1998 r. spadkodawca sporządził testament ustny w obecności świadków: Lidii K., Hanny D. i Kazimierza K., przekazując cały majątek Longinie R. Jego wola została od razu spisana przez Longinę R., a pismo podpisali wszyscy świadkowie oraz spadkodawca. Później jednak, po zasięgnięciu porady prawnej przez Longinę R., jeden ze świadków, Lidia K., ponownie spisała treść testamentu ustnego (w dniu 30 marca 1999 r.) i dokument został podpisany przez wszystkich świadków. Sąd Rejonowy uznał, że testament Wacława R. jest nieważny ze względu na brak przesłanki obawy rychłej śmierci. Spadkodawca nie miał świadomości swojej choroby nowotworowej, gdyż w okresie poprzedzającym zgon nigdzie się nie leczył, mimo że na kilka miesięcy przed śmiercią zaczął skarżyć się na bóle. Z tej przyczyny Sąd stwierdził nabycie spadku, stosując reguły dziedziczenia ustawowego. Apelacja uczestniczki postępowania Longiny R. została oddalona postanowieniem Sądu Okręgowego w Katowicach z dnia 25 września 2001 r., który przyjął, że wprawdzie testament ustny spadkodawcy nie wywołuje skutków prawnych, jednak z innych przyczyn niż wskazane przez Sąd Rejonowy. Przyjmując występowanie obawy rychłej śmierci ocenianej, jak należy sądzić, według kryteriów obiektywnych, Sąd wskazał, że nie została w sposób należyty stwierdzona treść oświadczenia spadkodawcy. Pierwszy ze sporządzonych dokumentów nie mógł stanowić prawidłowego stwierdzenia treści testamentu ustnego, gdyż został sporządzony przez ustanowionego w nim spadkobiercę. Drugi dokument także nie odpowiadał wymaganiom ustawy, gdyż nie został spełniony wymóg wskazania miejsca sporządzenia pisma. Treść rozrządzeń spadkodawcy nie została także ustalona na podstawie zeznań świadków, gdyż osoby obecne przy składaniu oświadczenia przez Wacława R. nie zostały przesłuchane na podstawie art. 662 k.p.c., lecz na podstawie art. 266 w związku z art. 13 § 2 k.p.c. Nie było możliwe przesłuchanie ich na podstawie art. 662 k.p.c., gdyż wniosek o stwierdzenie nabycia spadku zawierający zawiadomienie przewidziane w art. 661 § 1 k.p.c. został prawomocnie zwrócony i nie mógł wywołać skutków, jakie ustawa łączy z wniesieniem pisma procesowego do sądu, nie został więc zachowany termin sześciomiesięczny przewidziany w art. 952 § 3 k.c. Kasacja uczestniczki postępowania Longiny R. oparta została na obu podstawach kasacyjnych. Wskazano w niej naruszenie w sposób oczywisty, art. 130 § 2, art. 385, 386 § 1, art. 378 § 1, art. 662 i 645 k.p.c. oraz art. 952 § 2 w związku z art. 948 § 1 k.c. Dodatkowo skarżąca podniosła, że na skutek oczywistego naruszenia prawa przez Sąd drugiej instancji Longina R. pozbawiona została możności ochrony swoich praw, co pociągnęło za sobą nieważność postępowania (art. 379 pkt 5 k.p.c.). Uzasadnienie prawne Sąd Najwyższy zważył, co następuje: Odnosząc się w pierwszej kolejności do zarzutu nieważności postępowania, wystarczy stwierdzić, że zarzut ten jest oczywiście bezzasadny. W sprawie nie wystąpiła żadna z okoliczności pozwalająca przyjąć, że uczestniczka została pozbawiona obrony swoich praw. Tak poważny zarzut sformułowany pod adresem Sądu drugiej instancji wymaga uzasadnienia, którym nie może być zawarte w kasacji stwierdzenie, że "oczywiste naruszenie prawa przez Sąd drugiej instancji pozbawiało Longinę R. obrony swych praw". Co do pozostałych zarzutów podniesionych przez skarżącą przyznać trzeba, że trafnie, choć niezbyt precyzyjnie, wskazano na nieprawidłowość stanowiska Sądu drugiej instancji, który dokonał zmiany ustaleń Sądu pierwszej instancji w zakresie istnienia obawy rychłej śmierci spadkodawcy. Taka zmiana nie została udokumentowana, co stanowi niewątpliwie naruszenie przepisów postępowania. Z tej przyczyny niezbędne było uchylenie zaskarżonego orzeczenia i przekazanie sprawy do ponownego rozpoznania. Należy zauważyć, że wykładnia pojęcia "obawa rychłej śmierci" podlegała ewolucji. Początkowo występował spór co do charakteru kryteriów, według których należy stan takiej obawy oceniać. Proponowano dokonywanie takiej oceny zarówno wyłącznie przy zastosowaniu kryteriów obiektywnych (por. np. postanowienie Sądu Najwyższego z dnia 18 kwietnia 2002 r., II CKN 15/00, "Prokuratura i Prawo. Orzecznictwo" 2002, nr 11, poz. 36), jak i według kryteriów wyłącznie subiektywnych (por. np. uchwała Sądu Najwyższego z dnia 7 stycznia 1992 r., III CZP 135/91, OSP 1993, nr 1, poz. 4), wyrażony jednak został pogląd, że przesłanka obawy rychłej śmierci jest spełniona, gdy subiektywne przekonanie spadkobiercy oparte jest na uzasadniających je okolicznościach obiektywnych (postanowienie Sądu Najwyższego z dnia 28 marca 2000 r., II CKN 875/98, nie publ.). To stanowisko należy podzielić, gdyż stan psychiczny testatora nie jest pozbawiony znaczenia, a tam, gdzie ustawa odwołuje się do pojęć związanych wprost ze sferą psychiczną człowieka, nie można pomijać i subiektywnych przeżyć danej osoby. Tym bardziej zatem nie sposób podzielić nieudokumentowanego poglądu Sądu drugiej instancji, który przyjął istnienie obawy rychłej śmierci u Wacława R., mimo dokonanych przez Sąd pierwszej instancji ustaleń, z których wynikało, że nie wiedział on o swojej chorobie. Nie sposób także nie odnieść się do stanowiska Sądu drugiej instancji co do stwierdzenia treści oświadczenia spadkodawcy. Sąd ten przyjął, że treść testamentu ustnego Wacława R. została stwierdzona pismem z dnia 30 marca 1999 r. sporządzonym przez świadka Lidię K. i podpisanym przez wszystkich świadków, jednak pismo to nie może wywrzeć skutków prawnych ze względu na niewskazanie miejsca jego sporządzenia. Stanowisko to jest błędne z dwóch przyczyn. Po pierwsze, treść rozrządzeń spadkodawcy została spisana bezpośrednio po złożeniu przez niego oświadczenia, pismo to jednak nie mogło odnieść skutku w postaci zgodnego z ustawą sposobu utrwalenia woli testatora, gdyż zostało sporządzone przez osobę wskazaną w testamencie jako spadkobierca (Longinę R.). Jest to niedopuszczalne ze względu na treść art. 952 § 2 k.c., skoro zaś treść oświadczenia spadkodawcy nie została prawidłowo stwierdzona w sposób określony w tym przepisie, pozostaje jedynie możliwość ustalenia treści woli spadkodawcy na podstawie zgodnych zeznań świadków testamentu złożonych przed sądem (art. 952 § 3 k.c.). Nie jest natomiast dopuszczalne sporządzenie drugiego pisma, o którym mowa w art. 952 § 2 k.c. w sytuacji, w której pierwsze nie odpowiada wymaganiom ustawy. Tego rodzaju "poprawienie" wskazanego dokumentu nie znajduje podstaw prawnych. Po drugie, nietrafnie przyjął Sąd drugiej instancji, że pismo sporządzone w dniu 30 marca 1999 r. przez Lidię K. nie odpowiada wymaganiom ustawy, gdyż nie zawiera wskazania miejsca sporządzenia. Sąd Okręgowy zdaje się przy tym rozumieć wymóg wskazania miejsca sporządzenia pisma jako konieczność podania dokładnego adresu, takiego wymagania nie sposób jednak wywieść z treści przepisów. Powszechnie przyjmuje się, że wystarczy wskazanie miejscowości, w której sporządzono pismo stwierdzające treść oświadczenia spadkodawcy, co zostało uczynione w piśmie z dnia 30 marca 1999 r. Nie może ono natomiast wywołać skutku prawnego ze względu na fakt, że jest to drugie pismo stwierdzające treść oświadczenia Wacława R., co jest niedopuszczalne. Sąd drugiej instancji uznał także, że nie jest możliwe ustalenie treści ustnego oświadczenia spadkodawcy w drodze przesłuchania świadków, gdyż świadkowie ci nie zostali przesłuchani na podstawie art. 662 k.p.c. lecz na podstawie art. 266 w związku z art. 13 § 2 k.p.c. Również tego stanowiska nie można podzielić. Przepis art. 662 k.p.c. nie ustanawia odrębnego trybu przesłuchania świadków testamentu, przeciwnie, z jego treści wynika obowiązek odpowiedniego stosowania przepisów o dowodzie ze świadków w procesie, z tą zmianą, że świadkowie testamentu nie mogą odmówić zeznań ani odpowiedzi na pytanie, a także nie mogą być zwolnieni od złożenia przyrzeczenia. Odmienną kwestią jest, czy w okolicznościach rozpoznawanej sprawy byłoby dopuszczalne słuchanie świadków testamentu ze względu na wprowadzenie w art. 952 § 3 k.c. terminu, w jakim świadkowie ci mają złożyć zgodne zeznania przed sądem. Jest kwestią ustaleń, czy w rozpoznawanej sprawie termin ten został zachowany, okoliczność ta może jednak być bez znaczenia dla ustalenia podstawy dziedziczenia po Wacławie R., jeżeli okaże się, że po ponownym rozpoznaniu sprawy Sąd Okręgowy, opierając się zarówno na kryteriach obiektywnych, jak i subiektywnych, uzna, jak to uczynił Sąd pierwszej instancji, że nie została spełniona przesłanka obawy rychłej śmierci spadkodawcy. Z przytoczonych wyżej względów Sąd Najwyższy orzekł, jak w sentencji (art. 393 13 § 1 k.p.c.). Wyrok Sądu Najwyższego z dnia 27 czerwca 1969 r. III CZP 31/69 Określony w art. 952 § 3 k.c. termin do stwierdzenia treści testamentu ustnego przez zgodne zeznania świadków jest zachowany, jeżeli przewidziane w art. 661 § 1 k.p.c. zawiadomienie ze wskazaniem osób i adresów świadków testamentu zostało wniesione do sądu spadku w terminie sześciu miesięcy od dnia otwarcia spadku, choćby świadkowie zostali przesłuchani przez sąd już po upływie tego terminu. Uchybienie tego terminu powołuje bezskuteczność testamentu ustnego. OSNC 1970/2/23 958 Dz.U.1964.43.296: art. 661 Dz.U.1964.16.93: art. 952 glosa: Dobrzański B. Glosa do wyroku SN z dnia 27 czerwca 1969 r., III CZP 31/69. Skład orzekający Przewodniczący: sędzia J. Pietrzykowski (sprawozdawca). Sędziowie: J. Policzkiewicz, E. Mielcarek. Sentencja Sąd Najwyższy w sprawie z wniosku Skarbu Państwa-Prezydium Gromadzkiej Rady Narodowej w D. i Antoniego P. przeciwko Augustynowi i Kazimierze N. o zmianę bądź uchylenie postanowienia Sądu Powiatowego, po rozpoznaniu na posiedzeniu jawnym zagadnienia prawnego przekazanego przez Sąd Wojewódzki w Rzeszowie postanowieniem z dnia 11 kwietnia 1969 r. do rozstrzygnięcia w trybie art. 391 k.p.c.: "1) Czy termin z art. 952 § 3 k.c. liczyć należy od dnia otwarcia spadku: a) do zgłoszenia do sądu spadkowego świadków testamentu w myśl art. 661 k.p.c., czy b) do dnia złożenia przed sądem zeznań przez świadków testamentu? 2) Czy spóźnienie terminu z art. 952 § 3 k.c. stanowi naruszenie przepisów dotyczących sporządzenia testamentu, powodując nieważność testamentu z art. 958 k.c., a jeśli nie, to jaki jest skutek naruszenia tego przepisu"? postanowił udzielić następującej odpowiedzi: Określony w art. 952 § 3 k.c. termin do stwierdzenia treści testamentu ustnego przez zgodne zeznania świadków jest zachowany, jeżeli przewidziane w art. 661 § 1 k.p.c. zawiadomienie ze wskazaniem osób i adresów świadków testamentu zostało wniesione do sądu spadku w terminie sześciu miesięcy od dnia otwarcia spadku, choćby świadkowie zostali przesłuchani przez sąd już po upływie tego terminu. Uchybienie tego terminu powołuje bezskuteczność testamentu ustnego. Uzasadnienie faktyczne Postanowieniem z dnia 29.IX.1967 r. Sąd Powiatowy w Przemyślu stwierdził nabycie z ustawy przez Skarb Państwa spadku po Marii P., zmarłej dnia 8.III.1967 r. Postanowieniem z dnia 7.XI.1967 r. Sąd Powiatowy, po rozpoznaniu wniosku Augustyna i Kazimiery N., zmienił wymienione wyżej postanowienie i stwierdził, że spadek po Marii P. na podstawie testamentu z lutego 1967 r. nabyli Augustyn N. i Kazimiera N. po połowie. W dniu 12.I.1968 r. wpłynął do Sądu Powiatowego w Przemyślu złożony przez Skarb Państwa - Prezydium Gromadzkiej Rady Narodowej w D. "wniosek o wznowienie postępowania" w wymienionej ostatnio sprawie. Sąd Powiatowy wniosek ten oddalił, ustalił bowiem, że spadkodawczyni rozrządziła spadkiem na rzecz Augustyna i Kazimiery N. testamentem ustnym, sporządzonym jesienią 1966 r. Sąd ustalił również zachowanie sześciomiesięcznego terminu przewidzianego w art. 952 § 3 k.c. do przesłuchania świadków testamentu ustnego. Wprawdzie świadkowie w niniejszej sprawie stwierdzili treść testamentu ustnego przed Sądem Powiatowym już po upływie sześciu miesięcy od dnia otwarcia spadku, jednakże - zdaniem tego Sądu - okoliczność tani e ma istotnego znaczenia, skoro Kazimiera N. wiosną 1967 r. zasięgała u notariusza informacji co do trybu postępowania w razie sporządzenia przez spadkobierczynię testamentu w obecności świadków i skoro po zgłoszeniu się we wrześniu 1967 r. do sekretariatu Wydziału Nieprocesowego w Sądzie Powiatowym w Przemyślu w celu złożenia ustnego wniosku o stwierdzenie nabycia spadku Kazimiera N. otrzymała zalecenie zgłoszenia się do sędziego prowadzącego sprawy nieprocesowe, w konsekwencji czego w dniu 14.X.1967 r. złożyła wniosek o stwierdzenie nabycia spadku. Przy rozpoznawaniu rewizji Skarbu Państwa wyłoniły się zagadnienia prawne przytoczone wyżej w sentencji uchwały, które Sąd Wojewódzki przedstawił Sądowi Najwyższemu do rozstrzygnięcia na podstawie art. 391 § 1 k.p.c. Uzasadnienie prawne Sąd Najwyższy zważył, co następuje: 1. Jeżeli ostatnia wola spadkodawcy, oświadczona przez niego ustnie przy jednoczesnej obecności co najmniej trzech świadków, nie została zapisana w sposób przewidziany w art. 952 § 2 k.c., to w myśl § 3 tego artykułu "można ją w ciągu sześciu miesięcy od dnia otwarcia spadku stwierdzić przez zgodne zeznania świadków złożone przed sądem". Postępowanie zmierzające do przesłuchania świadków testamentu ustnego nie zależy do wniosku osób zainteresowanych, zgodnie bowiem z dyspozycją art. 662 k.p.c. sąd spadku wszczyna to postępowanie z urzędu po otrzymaniu zawiadomienia, o którym mowa w art. 661 § 1 k.p.c., tzn. po otrzymaniu informacji o niespisaniu testamentu ustnego oraz o świadkach testamentu ustnego. Zrealizowanie przez sąd ciążącego na nim obowiązku staje się możliwe z chwilą uzyskania danych o osobach i adresach świadków, gdyż dopiero z tą chwilą realne jest wezwanie świadków na posiedzenie wyznaczone do złożenia przez nich zeznań stwierdzających treść testamentu. Uzyskanie przez sąd pełnych informacji w tym względzie otwiera wprawdzie drogę do stwierdzenia treści testamentu ustnego w sposób wskazany w art. 952 § 3 k.c., jednakże nie oznacza to, że przesłuchanie świadków zawsze będzie możliwe w krótkim czasie od chwili uzyskania przez sąd potrzebnych danych. W praktyce może od tej chwili aż do chwili rzeczywistego przesłuchania świadków upłynąć nieraz dłuższy czas z powodu obiektywnych przeszkód, niezależnych od sądu. Typową przeszkodą może się okazać np. choroba świadka albo jego nieobecność w miejscu zamieszkania, uniemożliwiająca mu stawienie się na wyznaczone posiedzenie. Nie można jednak wyłączyć i takiej ewentualności, że świadek testamentu nie zgłosi się na wyznaczone posiedzenie wskutek zlekceważenia obowiązku złożenia zeznań, co spowoduje zastosowanie przewidzianych przez prawo środków w celu wymuszenia stawiennictwa w sądzie (art. 274 w związku z art. 662 k.p.c.). Te zapewne okoliczności sprawiły, że Sąd Wojewódzki powziął wątpliwość co do tego, jak należy liczyć bieg terminu sześciomiesięcznego przewidzianego do przesłuchania świadków testamentu ustnego. Celem wprowadzenia do art. 952 § 3 k.c. tego stosunkowo krótkiego terminu było niewątpliwie dążenie do prędkiego wyjaśnienia sytuacji w zakresie podstawy dziedziczenia po konkretnym spadkodawcy oraz dążenie do ścisłego ustalenia rzeczywistej woli spadkodawcy, zanim szczegóły złożonego przez niego oświadczenia nie zatrą się w pamięci świadków bądź nie ulegną zniekształceniu z upływem czasu. Z drugiej jednak strony kodeks cywilny zmierza do możliwie najpełniejszego urzeczywistnienia woli spadkodawcy. Oba te założenia należy mieć na względzie przy wykładni art. 952 § 3 k.c. Gdyby treść tego przepisu rozumiało się dosłownie, to należałoby uznać, że skutek przewidziany w tym przepisie zostaje osiągnięty tylko wtedy, gdy w ciągu sześciu miesięcy od otwarcia spadku zeznania wszystkich świadków (lub wyjątkowo w przewidzianych w tym przepisie okolicznościach zeznania dwóch świadków) zostały przed sądem złożone i zaprotokołowane. Takie gramatyczne rozumienie przepisu uzależniałoby jednak skutki prawne testamentu ustnego od okoliczności przypadkowych (np. choroba lub nieobecność świadka w miejscu zamieszkania, wadliwość doręczenia wezwania na wyznaczone posiedzenie itp.), a nawet od dobrej lub złej woli świadka i jego zdyscyplinowania. Uzależnianie doniosłych prawnie i życiowo skutków od takich elementów przypadkowych byłoby poza tym sprzeczne z podstawową zasadą postępowania cywilnego, według której nie mogą dotknąć osób zainteresowanych ujemne następstwa związane z upływem terminów przedawnienia lub terminów zawitych, jeżeli przed upływem tych terminów zostało wszczęte właściwe postępowanie sądowe. Dlatego też art. 952 § 3 k.c. nie można interpretować w oderwaniu od ściśle związanych z nim art. 661 i 662 k.p.c. W świetle tych przepisów o wszczęciu przez sąd spadku postępowania zmierzającego do stwierdzenia treści testamentu ustnego może być mowa z tą chwilą, z którą do sądu wpłynęło zawiadomienie umożliwiające stwierdzenie w ten sposób treści testamentu, tzn. z chwilą, gdy sąd powziął wiadomość o osobach i adresach świadków testamentu ustnego. Jeżeli ta chwila mieści się w okresie sześciu miesięcy licząc od dnia otwarcia spadku, to należy uznać, że termin przewidziany w art. 952 § 3 k.c. został zachowany, chociażby świadkowie zostali przez sąd przesłuchani już po upływie tego terminu. Z tą bowiem chwilą sprawa stwierdzenia treści testamentu ustnego stała się aktualna i znalazła się w gestii sądu. Natomiast zbyt daleko idąca, a tym samym dowolna byłaby wykładnia, według której do zachowania wymienionego sześciomiesięcznego terminu miałoby wystarczyć samo zawiadomienie sądu w ciągu sześciu miesięcy od otwarcia spadku o fakcie sporządzenia przez spadkodawcę testamentu ustnego bez podania istotnych danych co do świadków. Takie zawiadomienie bowiem nie stwarza podstawy do wykonania z urzędu przez sąd spadku obowiązku przewidzianego w art. 662 k.p.c., polegającego na wezwaniu świadków testamentu ustnego na posiedzenie sądowe w celu ich przesłuchania. Przyjęta przez Sąd Najwyższy w sentencji niniejszej uchwały wykładnia art. 952 § 3 k.c. wskazuje (jeśli chodzi o wynik końcowy i jego uargumentowanie) na podobieństwo do stanowiska zajętego przez Sąd Najwyższy w postanowieniu z dnia 20.II.1963 r. I CR 109/63 (OSNCP 1964, poz. 51) w związku z wykładnią art. 35 pr. spadk. Pomimo odmienności poddanych wykładni przepisów, wspólnym elementem zarówno powyższego postanowienia, jak i niniejszej uchwały jest założenie, że nie można terminu zawitego prawa materialnego uznać za uchybiony wtedy, gdy przed jego upływem do sądu wpłynęły dane umożliwiające podjęcie przez sąd właściwych czynności. 2. Sąd Wojewódzki przedstawił również wątpliwości co do tego, jaki skutek prawny, gdy chodzi o byt testamentu ustnego, pociąga za sobą nieprzesłuchanie świadków testamentu ustnego w przewidzianym terminie (oczywiście przy założeniu, że treść testamentu ustnego nie została stwierdzona w sposób przewidziany w art. 952 § 2 k.c.). W związku z tym należy wyjaśnić, że brak stwierdzenia treści testamentu w sposób przewidziany w art. 952 § 2 lub § 3 k.c. w terminach określonych w tych przepisach nie powoduje nieważności testamentu ustnego. Nieważność testamentu ustnego, choćby treść jego została stwierdzona w sposób przewidziany w prawie i w odpowiednim terminie, zachodzi wówczas, gdy przy jego sporządzeniu zostały naruszone przepisy art. 956 i 957 k.c. Wynika to wyraźnie z treści art. 958 k.c. Inne wypadki nieważności testamentu, w tym także testamentu ustnego, przewidziane są w kodeksie cywilnym w księdze czwartej w rozdziale I działu I tytułu III, w szczególności zaś w art. 945 k.c. Przepisy art. 952 § 2 i 3 k.c. mają natomiast to znaczenie, że określają szczególny i wyłączny tryb stwierdzenia treści testamentu ustnego. Treść tego testamentu nie może być stwierdzona w sposób inny niż przewidziany w omawianych przepisach. Jeżeli treść testamentu ustnego nie zostanie stwierdzona zgodnie z wymaganiami zawartymi w tych przepisach albo jeżeli została ona stwierdzona po upływie przewidzianych w nich terminów, to testament ustny nie odniesie żadnego skutku, będzie więc prawnie bezskuteczny. Z przytoczonych wyżej względów Sąd Najwyższy, na podstawie art. 391 § 1 k.p.c., udzielił odpowiedzi na przedstawione zagadnienie prawne jak w sentencji uchwały. Uchwała Sądu Najwyższego 7 sędziów - zasada prawna z dnia 13 lutego 1980 r. III CZP 69/79 Treść testamentu ustnego może być stwierdzona w trybie przewidzianym w art. 952 § 2 k.c. także po śmierci spadkodawcy. OSNC 1980/9/154 2484 Dz.U.1964.16.93: art. 952 glosa: Kordasiewicz B. Glosa do uchwały SN z dnia 13 lutego 1980 r., III CZP 69/79. Skład orzekający Przewodniczący: sędzia SN W. Bryl. Sędziowie SN: W. Kuryłowicz, S. Dmowski, J. Majorowicz (sprawozdawca), K. Olejniczak, J. Pietrzykowski, S. Rudnicki. Sentencja Sąd Najwyższy z udziałem Prokuratora Prokuratury Generalnej PRL, E. Wiśniewskiej, w sprawie z wniosku Bronisławy W. z udziałem Ireny M., Kazimiery C., Tadeusza T., Zygmunta T., Bogusława T. i Leokadii C. o stwierdzenie nabycia spadku po zmarłym Zygmuncie W. po rozpoznaniu na posiedzeniu jawnym zagadnienia prawnego przekazanego przez Sąd Najwyższy na posiedzeniu w dniu 24 września 1979 r. do rozstrzygnięcia składowi siedmiu sędziów Sądu Najwyższego: "Czy treść testamentu ustnego może być stwierdzona w trybie przewidzianym w art. 952 § 2 k.c. także po śmierci spadkodawcy?" uchwalił i postanowił wpisać do księgi zasad prawnych następującą zasadę prawną: Treść testamentu ustnego może być stwierdzona w trybie przewidzianym w art. 952 § 2 k.c. także po śmierci spadkodawcy. Uzasadnienie faktyczne Przedstawione pytanie dotyczy wykładni art. 952 § 2 k.c., niemniej jednak dla udzielenia na nie odpowiedzi nasuwa się na wstępie konieczność szerszego omówienia unormowanej w kodeksie cywilnym kwestii treści testamentu ustnego. Problem dowodzenia treści testamentu ustnego normują przepisy art. 952 § 2 i 3 dowodzenia K.C. oraz art. 661-663 k.p.c. W świetle tych przepisów nie budziło i nie budzi wątpliwości - zarówno w orzecznictwie, jak również w nauce prawa - że istnieją dwa sposoby stwierdzenia treści testamentu ustnego, od których zachowania zależy skuteczność takiego testamentu. Pierwszy z tych sposobów przewiduje art. 952 § 2 k.c. Sposób ten polega na tym, że jeden ze świadków albo osoba trzecia spisze oświadczenie spadkodawcy przed upływem roku od jego złożenia, z podaniem miejsca i daty oświadczenia oraz miejsca i daty sporządzenia pisma, a pismo to podpiszą spadkodawca i dwaj świadkowie albo wszyscy świadkowie. Drugi sposób przewidziany w art. 952 § 3 k.c. ma zastosowanie, gdy treść testamentu ustnego nie została spisana, jak podano wyżej. Wówczas można ją stwierdzić w ciągu sześciu miesięcy od dnia otwarcia spadku przez zgodne zeznania świadków złożone przed sądem, przy czym jeżeli przesłuchanie jednego ze świadków napotyka trudne do przezwyciężenia przeszkody, sąd może poprzestać na zgodnych zeznaniach dwóch świadków. Do tego drugiego sposobu stwierdzenia treści testamentu ustnego nawiązują z kolei przepisy art. 661-663 k.p.c. Przepisy te przewidują w postępowaniu nieprocesowym przesłuchanie przez sąd świadków testamentu ustnego w przypadku, gdy treść testamentu nie została spisana. Stosownie do tych przepisów ten, kto dowie się o śmierci spadkodawcy oraz o tym, że treść testamentu ustnego nie została spisana, obowiązany jest niezwłocznie zawiadomić o tym sąd spadku oraz podać imiona, nazwiska i adresy świadków testamentu, jeżeli okoliczności te są mu znane. Świadków, którzy treści testamentu ustnego nie stwierdzili na piśmie, sąd wzywa do złożenia na wyznaczonym posiedzeniu sądowym zeznań stwierdzających treść testamentu. Protokół przesłuchania świadków sąd przesyła do biura spadku. Przewidziane więc w art. 661-663 k.p.c. postępowanie ogranicza się w rzeczywistości do przesłuchania świadków testamentu, spisania protokołu i przesłania do biura spadku. Sąd w tym postępowaniu nie wydaje żadnego orzeczenia ani nawet nie dokonuje żadnych ustaleń faktycznych. Całe postępowanie ma podobny charakter jak przesłuchanie świadków w trybie zabezpieczenia dowodów. Dla rozważań nad przedstawionym składowi siedmiu sędziów zagadnieniem prawnym istotne znaczenie ma w tych przepisach unormowanie, że przesłuchanie świadków testamentu ustnego w tym trybie może nastąpić dopiero po śmierci spadkodawcy, i to w przypadku, gdy treść testamentu ustnego nie została spisana. Ponadto z zestawienia przepisów art. 661 i 662 k.p.c. i art. 952 § 3 k.c. wynika, że stwierdzenie treści testamentu zeznaniami świadków jest limitowane terminem sześciomiesięcznym od dnia otwarcia spadku. Termin ten należy uznać jednak za zachowany, jeżeli przed jego upływem wniesiono do sądu pismo zawiadamiające o pozostawieniu przez spadkobiercę testamentu ustnego, którego treść nie została spisana (art. 661 k.p.c.), choćby przesłuchanie świadków przez sąd nastąpiło już po upływie tego terminu 4 (zob. uchwała SN III CZP 31/69, OSNCP 1970, poz. 23). Na tle wyżej przedstawionych dwóch sposobów stwierdzenia treści testamentu ustnego wyłoniła się w orzecznictwie oraz w doktrynie wątpliwość, czy sposoby te mają zastosowanie w dwóch różnych wzajemnie się wyłączających sytuacjach, a więc w sytuacji do chwili otwarcia spadku i w sytuacji po otwarciu spadku, czy też - co jest przedmiotem rozważanego zagadnienia - treść testamentu ustnego może być stwierdzona pierwszym z przedstawionych sposobów (art. 952 § 2 k.c.) także po śmierci spadkodawcy. Jeżeli chodzi o orzecznictwo, przeciwstawne poglądy znalazły wyraz w dwu opublikowanych orzeczeniach. W szczególności w uchwale z dnia 21.X.1970 r. III CZP 62/70 (OSNCP 1971, poz. 64) Sąd Najwyższy, udzielając odpowiedzi na zagadnienie prawne, przedstawione w trybie art. 391 k.p.c., stwierdził, że termin sześciomiesięczny przewidziany w art. 952 § 3 k.c. nie wyłącza możliwości skutecznego stwierdzenia treści testamentu ustnego pismem podpisanym przez wszystkich świadków tego testamentu, jeżeli pismo to zostało sporządzone z zachowaniem jednorocznego terminu przewidzianego w art. 952 § 2 k.c. Zgoła odmienne stanowisko zajął Sąd Wojewódzki w Katowicach w postanowieniu z dnia 9.III.1971 r. Cr 336/71 (OSPiKA 1971, z. 7-8, poz. 146). Wedle tego orzeczenia nadal aktualna jest teza Sądu Najwyższego wyrażona w orzeczeniu z dnia 14.X.1958 r. I CR 325/58 (OSN 1960, poz. 67) wydanym na tle art. 82 prawa spadkowego z 1946 r., według której to tezy z chwilą śmierci testatora spisanie treści testamentu ustnego jest już niedopuszczalne, a stwierdzenie treści testamentu może nastąpić w drodze zeznań świadków testamentu złożonych przed sądem. Również w nauce prawa omawiane zagadnienie jest pojmowane niejednolicie. Niektórzy autorzy reprezentują pogląd, że treść testamentu ustnego może być stwierdzona pismem także po śmierci testatora. Inni z kolei uważają, że stwierdzenie treści testamentu ustnego przez spisanie ostatniej woli spadkodawcy i podpisanie tego pisma przez trzech świadków może nastąpić jedynie za jego życia. Uzasadnienie prawne Przechodząc - po przedstawieniu wchodzących w grę przepisów prawa oraz poglądów w dotychczasowym orzecznictwie, jak również w nauce prawa - do rozważań nad przedstawionym składowi siedmiu sędziów zagadnieniem prawnym, należy zauważyć, co następuje: Jak już zaznaczono wyżej, obecnie obowiązujący art. 952 k.c. wprowadził dość istotne zmiany w stosunku do poprzedniego stanu prawnego. Dotyczą one w szczególności dowodzenia treści testamentu ustnego. Stosownie do art. 952 k.c. treść testamentu ustnego musi być stwierdzona: a) bądź przez spisanie oświadczenia spadkodawcy przed upływem roku od jego złożenia z podaniem miejsca i daty oświadczenia oraz sporządzenia pisma, a pismo to podpiszą spadkodawca i dwaj świadkowie, albo wszyscy świadkowie (art. 952 § 2); b) bądź przez zgodne zeznania świadków, złożone przed sądem w ciągu sześciu miesięcy od otwarcia spadku. Jeżeli przesłuchanie jednego ze świadków nie jest możliwe lub napotyka trudne do przezwyciężenia przeszkody, można poprzestać na zgodnych zeznaniach dwóch świadków (art. 952 § 3). Wykładnia § 2 art. 952 k.c., normującego pierwszy z dwóch sposobów stwierdzenia treści testamentu ustnego, polegający na spisaniu oświadczenia ostatniej woli spadkodawcy, prowadzi do wniosku, że w świetle tego przepisu mogą zachodzić dwie sytuacje. Pierwsza polega na tym, że jeden ze świadków albo osoba trzecia spisze oświadczenie spadkodawcy przed upływem roku od jego złożenia, a pismo to podpiszą spadkodawca oraz co najmniej dwaj świadkowie. Jest oczywiste, że w tym przypadku stwierdzenie treści testamentu następuje za życia spadkodawcy, skoro również on pismo to podpisuje. W omawianym przypadku jest również możliwe, że pismo to zostanie spisane za życia spadkodawcy, jednakże ponieważ spadkodawca nie mógł pisma podpisać osobiście z jakichkolwiek przyczyn (np. nieumiejętność pisania, obłożnej choroby), do skuteczności testamentu ustnego konieczne jest złożenie podpisów przez wszystkich, a więc trzech świadków. W ramach dyspozycji art. 952 § 2 k.c. nie da się jednakże wykluczyć również i druga sytuacja, a mianowicie, że oświadczenie spadkodawcy zostanie spisane i podpisane przez trzech świadków w chwili, gdy spadkodawca już nie żyje, byleby pismo zostało sporządzone i podpisane przed upływem roku od dnia złożenia oświadczenia przez spadkodawcę. Za powyższym stanowiskiem przemawia przede wszystkim - co trafnie podkreśla uchwała SN z dnia 21.X.1970 r. III CZP 62/70 - wykładnia literalna. Omawiany przepis bowiem, nie wprowadza poza ograniczeniem czasowym, żadnych dalej idących ograniczeń, a w szczególności brak jest jakichkolwiek podstaw do uznania, że spisanie i podpisanie oświadczenia ostatniej woli spadkodawcy może nastąpić tylko za jego życia. Wprowadzenie przez ustawodawcę wymogu podpisania pisma przez wszystkich świadków w sytuacji, gdy spadkodawca osobiście pisma nie podpisał, ma niewątpliwie na celu stworzenie gwarancji zapewnienia zgodności treści tego pisma z rzeczywistą wolą spadkodawcy. Wyżej przedstawionego stanowiska nie podważa użycie w omawianym przepisie zaimka "to" (pismo). Nie wydaje się w szczególności zasadne zapatrywanie (wyrażone w orzeczeniu Sądu Wojewódzkiego w Katowicach), że przez użycie tego słowa podkreślono, iż żadne inne pismo niż to, które zostało przedłożone testatorowi do podpisania, nie może być sporządzone. Użyty bowiem w art. 952 § 2 zwrot "to pismo" odnosi się do pierwszej części dyspozycji tego przepisu, a więc do nałożonego przez ustawę obowiązku spisania oświadczenia spadkodawcy przed upływem roku od jego złożenia, z podaniem miejsca i daty oświadczenia oraz miejsca i daty sporządzenia pisma. Z kolei druga część tego przepisu nakłada obowiązek podpisania pisma bądź to przez spadkodawcę i co najmniej dwóch świadków, bądź też przez trzech świadków. Z przepisu tego nie można wyprowadzić wniosku, że podpisanie pisma przez trzech świadków musi nastąpić za życia spadkodawcy dlatego, że chodzi o umożliwienie mu zapoznania się z jego treścią. Omawiany przepis bowiem takiego wymogu nie przewiduje. Za stanowiskiem wynikającym z wykładni literalnej przemawiają również argumenty oparte na wykładni systemowej. W szczególności chodzi tutaj o stosunek § 2 i 3 art. 952 k.c. do siebie oraz art. 661- 663 k.p.c. Z zestawienia tych przepisów wynika, że przewidują one dwa niezależne od siebie sposoby stwierdzenia treści testamentu ustnego, a mianowicie przez spisanie ostatniej woli spadkodawcy oraz poprzez stwierdzenie jej przed sądem na podstawie zeznań świadków. Aczkolwiek chodzi tutaj o dwa niezależne od siebie sposoby stwierdzenia treści testamentu, brak uzasadnionych podstaw do uznania, że te dwa sposoby mają zastosowanie w dwóch różnych wzajemnie się wyłączających sytuacjach, a więc za życia lub po śmierci spadkodawcy. Z zestawienia bowiem tych przepisów wynika wniosek, że ustawodawca uznał oba omawiane sposoby za równorzędne, z tym zastrzeżeniem, że pierwszy w zasadzie wyprzedza drugi. Wskazuje na to § 3 art. 952 k.c., wedle którego w wypadku gdy treść testamentu ustnego nie została w powyższy sposób (a więc pismem) stwierdzona, można ją w ciągu sześciu miesięcy od dnia otwarcia spadku stwierdzić przez zgodne zeznania świadków złożone przed sądem. Prowadzi to w konsekwencji do uznania, że wprawdzie wyłączenie wzajemne dwóch tych sposobów może zaistnieć, lecz odbywać się to będzie na innej płaszczyźnie. W szczególności spisanie treści testamentu w trybie art. 952 § 2 k.c. będzie czyniło w zasadzie bezprzedmiotowym stwierdzenie treści takiego testamentu zeznaniami świadków złożonymi przed sądem, chyba że w postępowaniu sądowym udowodniono, że ze względu na wady tego pisma nie może ono być uważane za skuteczne stwierdzenie ostatniej woli spadkodawcy. Istnieje wówczas możliwość stwierdzenia treści testamentu w sposób i w terminie przewidzianym w § 3 art. 952 k.c. I odwrotnie, w razie stwierdzenia treści testamentu ustnego zeznaniami świadków - co może nastąpić w razie ustalenia, że treść takiego testamentu nie została dotychczas spisana, chociażby jeszcze mogła być spisana z uwagi na brak upływu rocznego terminu - późniejsze stwierdzenie treści takiego testamentu pismem stanie się już bezprzedmiotowe. Analiza § 2 i 3 art. 952 k.c. wykazuje, że ustawodawca wprowadził w obu przypadkach odmienne terminy oraz początek ich liczenia. Termin w § 2 biegnie od daty sporządzenia testamentu ustnego, a termin przewidziany w § 3 - od dnia otwarcia spadku. W praktyce w ogromnej większości przypadków terminy te będą zbliżone do siebie, skoro testament ustny sporządzany jest zazwyczaj na krótki czas przed śmiercią spadkodawcy. W konsekwencji prowadzić to może do sytuacji, podnoszonej przez niektórych autorów, że wobec upływu półrocznego terminu przewidzianego w art. 952 § 3 k.c. nie będzie możliwe stwierdzenie treści testamentu ustnego przez zeznania świadków złożone w sądzie, natomiast będzie możliwe i ważne pozasądowe spisanie oświadczenia spadkodawcy przez świadków w terminie rocznym przewidzianym w art. 952 § 3 k.c. Jest to spostrzeżenie niewątpliwie trafne. Niemniej jednak wyżej przytoczone argumenty wynikające przede wszystkim z wykładni gramatycznej, a także z wykładni systemowej sprzeciwiają się przyjęciu poglądu co do dorozumianego wyłączenia - ze względu na cel przepisu - przez ustawodawcę możliwości sporządzenia pisma i podpisania go przez wszystkich świadków testamentu ustnego po śmierci spadkodawcy. Nie podważają reprezentowanego tutaj stanowiska również przepisy art. 661-663 k.p.c., które - jak już zaznaczono w ustępie pierwszym - nawiązują do drugiego sposobu stwierdzenia treści testamentu ustnego, przewidzianego w art. 952 § 3 k.p.c. Przepisy te bowiem spełniają podobny charakter jak przesłuchanie świadków w trybie zabezpieczenia dowodów. Okoliczność, że przesłuchanie takie w myśl art. 661 k.p.c. następuje po śmierci spadkodawcy w przypadku, gdy treść testamentu nie została spisana, nie przesądza sprawy i nie rzutuje na wykładnię art. 952 § 2 k.c. Powołane bowiem wyżej przepisy k.p.c. spełniają jedynie rolę pomocniczą w stosunku do przepisu art. 952 § 3 k.p.c., jako środek zabezpieczenia dowodu ze świadków testamentu ustnego. Dla rozważanego zaś zagadnienia zasadnicze znaczenie ma wykładnia przepisów § 2 i 3 art. 952 k.c., która jako dotycząca przepisów o formie testamentów, a więc przepisów iuris stricti, musi być stosowana ściśle. Nie może mieć decydującego znaczenia podnoszona okoliczność, że spisanie treści testamentu ustnego może rodzić niebezpieczeństwo zniekształcenia lub wypaczenia ostatniej woli spadkodawcy, gdy tymczasem spisanie jej za życia spadkodawcy może temu przeciwdziałać. W związku z tym należy zauważyć, że - po pierwsze - ustawa wymaga do skuteczności testamentu podpisania przez wszystkich świadków pisma stwierdzającego oświadczenie spadkodawcy, a więc zgodnego oświadczenia wiedzy świadków o treści ustnego testamentu już przedtem istniejącego; po wtóre - dokument ten mający charakter dowodu, mimo że traktowany jest jako testament i podlega otwarciu i ogłoszeniu w trybie art. 654 k.p.c., może być podważony innymi dowodami w celu wykazania jego wadliwości. W szczególności wolno prowadzić dowód, że pismo sporządzono po upływie terminu rocznego, że miejsce i data testowania są niezgodne z prawdą, że podpisy nie są autentyczne, że treść pisma jest niejasna lub niezrozumiała, że jest niezgodna z wolą podaną przez spadkodawcę. Po trzecie - jak trafnie podkreślono w uchwale SN z dnia 21.X.1970 r. III CZP 62/70 - niebezpieczeństwo zniekształcenia, świadomie lub nieświadomie, rzeczywistej woli spadkodawcy może również powstać w razie spisania treści testamentu ustnego jeszcze za życia spadkodawcy, a nawet w wypadku, gdy pismo on sam podpisał. Testament ustny bowiem sporządzony jest często w okresie ciężkiej choroby spadkodawcy, kiedy zamieszczenie przez niego podpisu nie jest równoznaczne z fizyczną możliwością odczytania przez niego osobiście treści tego pisma. Dodatkowo należy zaznaczyć, ze również przesłuchanie przez sąd w trybie art. 661-663 k.p.c. świadków testamentu ustnego nie eliminuje możliwości zniekształcenia złożonego przez spadkodawcę oświadczenia. Stosownie do tych przepisów sąd przesłuchuje świadków, sporządza i przesyła protokół do biura spadku, choćby zeznania świadków były częściowo lub nawet całkowicie niezgodne. W postępowaniu tym sąd w ogóle nie zajmuje się kwestią ważności testamentu. O tym, czy testament jest ważny, a więc czy są spełnione przesłanki z art. 952 k.c., decyduje się w razie potrzeby - przy uwzględnieniu treści protokołu przesłuchania świadków - w innym właściwym postępowaniu, a więc w postępowaniu nieprocesowym o stwierdzenie nabycia spadku lub w procesie o ustalenie ważności (nieważności) testamentu. Nie bez znaczenia dla reprezentowanego tutaj stanowiska są wreszcie argumenty zaczerpnięte z wykładni historycznej oraz wykładni celowościowej. Otóż przepis art. 82 prawa spadkowego nie określał szczegółowo terminów, w jakich należy stwierdzić treść testamentu ustnego. Wkładał jedynie na świadków testamentu obowiązek spisania treści woli testatora, "skoro tylko stanie się to możliwe". Jak to przyjęło orzecznictwo (w orz. SN z dnia 14.V.1958 r. I CR 325/58 - OSN 1960, poz. 67), w przypadku udowodnienia, że pismo sporządzone przez świadków przestało być dokumentem stwierdzającym treść woli testatora, sąd miał obowiązek stwierdzić treść testamentu przez przesłuchanie świadków w trybie art. 50 post. spadk. w związku z art. 82 pr. spadk. Uznawano bowiem, że dopóki świadkowie, którym spadkodawca podał swoją wolę do wiadomości, mogą złożyć zgodne zeznanie o treści tej woli, istnieje możliwość stwierdzenia treści testamentu stosownie do wymagań art. 82 pr. spadk. in fine, nie ma więc podstaw do uznania jego nieważności. Obecnie, wobec wprowadzenia w art. 952 § 3 k.c. zasady, że stwierdzenie treści testamentu zeznaniami świadków przed sądem może nastąpić tylko w ciągu sześciu miesięcy od dnia otwarcia spadku, możliwość taka w stosunku do stanu poprzedniego została znacznie ograniczona. Potwierdza to pośrednio pogląd wynikający z wykładni literalnej oraz systemowej, że przewidziana w art. 952 § 2 k.c. forma stwierdzenia treści testamentu ustnego pismem, jako forma podstawowa, nie powinna podlegać dalej idącym ograniczeniom, poza wyraźnie przewidzianymi w tym przepisie. Przemawiają za tym także względy celowościowe. Z przepisów bowiem prawnomaterialnych (np. art. 948 k.c.) oraz przepisów postępowania (art. 646-648 i art. 661 k.p.c.) wynika dążność ustawodawcy do zrealizowania rzeczywistej woli spadkodawcy. Z tych założeń wychodząc, na przedstawione zagadnienie prawne: czy treść testamentu ustnego może być stwierdzona w trybie przewidzianym w art. 952 § 2 k.c. także po śmierci spadkodawcy, należało udzielić odpowiedzi pozytywnej. Postanowienie Sądu Najwyższego z dnia 8 stycznia 2002 r. I CKN 482/00 Skutki prawne odwołania testamentu i odwołania testamentu odwołującego testament następują z chwilą otwarcia spadku, z tym że odwołanie testamentu odwołującego nie przywraca skuteczności testamentu pierwotnie odwołanego. OSNC 2002/10/129, Biul.SN 2002/10/13 55068 Dz.U.1964.16.93: art. 946; art. 947 glosa częściowo krytyczna: Justyński T. Glosa do postanowienia SN z dnia 8 stycznia 2002 r., I CKN 482/00. Skład orzekający Sędzia SN Gerard Bieniek (przewodniczący) Sędzia SN Barbara Myszka Sędzia SA Anna Owczarek (sprawozdawca) Sentencja Sąd Najwyższy w sprawie z wniosku Krystyny M. przy uczestnictwie Dariusza M., Tadeusza K. i Romana K. o stwierdzenie nabycia spadku, po rozpoznaniu w Izbie Cywilnej w dniu 8 stycznia 2002 r., na rozprawie kasacji wnioskodawczyni oraz uczestnika Dariusza M. od postanowienia Sądu Wojewódzkiego w Tarnobrzegu z dnia 3 września 1998 r. uchylił zaskarżone postanowienie i sprawę przekazał do ponownego rozpoznania Sądowi Okręgowemu w Tarnobrzegu, pozostawiając temu Sądowi rozstrzygnięcie o kosztach postępowania kasacyjnego. Uzasadnienie faktyczne Postanowieniem z dnia 3 września 1998 r. Sąd Wojewódzki w Tarnobrzegu oddalił apelację wnioskodawczyni Krystyny M. od postanowienia Sądu Rejonowego w Sandomierzu z dnia 2 grudnia 1996 r., stwierdzającego, że spadek po Czesławie K., zmarłym dnia 15 marca 1993 r., nabył syn Roman K., łącznie z gospodarstwem rolnym, na podstawie testamentu z dnia 8 marca 1988 r., sporządzonego w formie aktu notarialnego. Sąd przyjął, że testament własnoręczny z dnia 27 września 1992 r. i kolejny sporządzony w formie aktu notarialnego w dniu 28 września 1992 r., w których powołano do dziedziczenia córkę Krystynę M. i wnuka Dariusza M., zostały odwołane przez spadkodawcę testamentem własnoręcznym z dnia 10 listopada 1992 r. Testament z dnia 10 listopada 1992 r., uznany wcześniej przez Sąd pierwszej instancji za oświadczenie wywołujące skutek w postaci odwołania testamentów, został otwarty i ogłoszony w postępowaniu odwoławczym. Postępowanie dowodowe przed sądem odwoławczym zostało uzupełnione o dowody z opinii biegłego lekarza psychiatry i dokumentacji lekarskiej, które wykazały, że w powyższej dacie spadkodawca nie znajdował się w stanie wyłączającym świadome i swobodne podejmowanie decyzji i wyrażenie woli. Orzeczenie to zostało zaskarżone kasacją przez wnioskodawczynię Krystynę M. oraz uczestnika Dariusza M. Wnioskodawczyni podniosła obie podstawy kasacyjne, wskazując na naruszenie art. 946 k.c. przez przyjęcie, że spadkodawca mógł skutecznie odwołać wcześniejsze testamenty oświadczeniami z dnia 20 stycznia 1992 r. i 10 listopada 1992 r., nie będącymi testamentami, a także na naruszenie art. 628 i 652 k.p.c. przez dokonanie przez Sąd drugiej instancji czynności otwarcia i ogłoszenia oświadczeń spadkodawcy jako testamentów, mimo że czynności te zastrzeżone są dla sądu spadku. Wniosła o uchylenie postanowienia Sądu Wojewódzkiego w Tarnobrzegu i przekazanie sprawy do ponownego rozpoznania Sądowi Rejonowemu w Sandomierzu Uczestnik Dariusz M., podnosząc podstawę przewidzianą w art. 393 1 pkt 1 k.p.c., zarzucił "wyjątkowo rażące naruszenie prawa materialnego, a w szczególności art. 946 k.c." przez przyjęcie, że testament z dnia 8 marca 1988 r. jest ważny do chwili obecnej, mimo że każde sporządzenie testamentu z późniejszą datą powoduje odwołanie testamentu wcześniejszego oraz że testament z dnia 28 września 1992 r. został odwołany, mimo że nie zostały spełnione przesłanki wynikające z powołanego przepisu. Zarzucił także naruszenie art. 957 § 1 k.c. przez pominięcie, że osoby zainteresowane, tj. uczestnicy postępowania Tadeusz K., Roman K. i ich małżonki byli świadkami sporządzenia oświadczenia z dnia 10 listopada 1992 r., a Sąd stwierdził nabycie spadku przez Romana K. W końcu zarzucił naruszenie art. 926 § 2 k.c. przez pominięcie, że skoro "rzekomo nie jest ważny" testament z dnia 28 września 1992 r. i żaden późniejszy nie powołał spadkobierców, to powinno być stwierdzone dziedziczenie na podstawie ustawy. W ramach podstawy przewidzianej w art. 393 1 pkt 2 k.p.c. zarzucił naruszenie przepisów postępowania mającego istotny wpływ na wynik sprawy, "w szczególności art. 670 § 1 k.p.c." przez niedokonanie z urzędu wszystkich czynności dowodowych "mających wpływ na rozstrzygnięcie, kto jest spadkobiercą". Wniósł o zmianę orzeczenia przez przyjęcie, że spadek po Czesławie K. nabyli na podstawie testamentu z dnia 28 września 1992 r. Krystyna M. i Dariusz M., lub na podstawie ustawy Krystyna M., Roman K. i Tadeusz K., ewentualnie "z ostrożności procesowej" o uchylenie zaskarżonego postanowienia i przekazanie sprawy do ponownego rozpoznania Sądowi pierwszej instancji. Uzasadnienie prawne Sąd Najwyższy zważył, co następuje: Kasacja Dariusza M., wskazując podstawy polegające na naruszeniu prawa materialnego i prawa procesowego, obok powołania oznaczonych przepisów, zawiera zwrot "w szczególności", sugerujący, że należy uwzględnić także inne przepisy, którym uchybiono. Sformułowanie to, jak podkreślono w orzecznictwie, jest zwrotem semantycznie pustym i nie odpowiada wymogowi przytoczenia podstaw kasacyjnych wynikającemu z art. 393 3 k.p.c., przedmiotem oceny mogą być zatem wyłącznie zarzuty odnoszące się do indywidualnie oznaczonych przepisów (postanowienie Sądu Najwyższego z dnia 26 września 2000 r., IV CKN 1518/00, OSNC 2001, nr 3, poz. 39). Chybione jest odwoływanie się do przepisu art. 670 § 1 k.p.c. przewidującego, że sąd spadku bada z urzędu, kto jest spadkobiercą. Jakkolwiek przepis ten stanowi odstępstwo od zasady kontradyktoryjności, to tylko w oznaczonym zakresie, obejmującym obowiązek ustalenia z urzędu, także bez inicjatywy uczestników, kręgu osób powołanych do dziedziczenia, faktu pozostawienia testamentu, jego ważności oraz ustalenia wysokości udziałów, a na podstawie § 2 także, czy w skład spadku wchodzi gospodarstwo rolne i który spośród spadkobierców odpowiada warunkom przewidzianym do jego dziedziczenia. W tym zatem zakresie, niezależnie od stanowiska uczestników, sąd powinien podejmować czynności potrzebne do uzupełnienia materiału dowodowego zgromadzonego w sprawie (postanowienie Sądu Najwyższego z dnia 10 lipca 1998 r., I CKU 47/98, OSNC 1999, nr 3, poz. 47). Normie powyższej nie można przypisywać jednak treści zwalniającej uczestników postępowania od ciężaru przytoczenia twierdzeń (onus proferendi) i ciężaru ich udowodnienia (onus probandi), związanych z zajmowanym przez nich stanowiskiem. Nie stanowi ona dostatecznej podstawy do odstąpienia od obowiązku dawania przez uczestników postępowania nieprocesowego wyjaśnień co do okoliczności sprawy i przedstawiania dowodów (art. 3 k.p.c.) oraz udowodnienia faktu przez osobę, która wywodzi z niego skutki prawne (art. 6 k.c.). Uczestnik postępowania Dariusz M. nie może zatem skutecznie zarzucać Sądowi nieprzeprowadzenia postępowania dowodowego w zakresie m.in. badań prawdziwości podpisów spadkodawcy, jego stanu zdrowia i świadomości w chwili testowania. Co do drugiej z tych kwestii wskazać należy, że Sąd drugiej instancji, mimo cofnięcia wniosku o dopuszczenie dowodu z opinii lekarza psychiatry przez Krystynę M., przeprowadził go w postępowaniu odwoławczym z urzędu. Pozostałe okoliczności nie były objęte inicjatywą dowodową kasatora i dotyczą okoliczności drugorzędnych, nie objętych zakresem działania sądu z urzędu. W obydwu kasacjach, w ramach podstaw z art. 393 1 pkt 1 i pkt 2 k.p.c., zarzucono, że oświadczenia spadkodawcy z dnia 20 stycznia 1992 r. i z dnia 10 listopada 1992 r. zostały mylnie uznane przez Sąd Wojewódzki za testament, przy czym ponadto w kasacji Krystyny M., że czynność otwarcia i ogłoszenia przez ten Sąd była wadliwa i nastąpiła z naruszeniem przepisów o właściwości wyłącznej sądu spadku, którym jest Sąd Rejonowy w Sandomierzu. W tym wypadku nie jest jednak sporna treść oświadczeń woli (w zakresie objętym obecnym postępowaniem oczywista - "unieważniam testament", "unieważniam testamenty"), lecz ich kwalifikacja jako czynności prawnych spadkodawcy, ta zaś jest kwestią prawa materialnego, dotyczącą subsumcji pod określony przepis. Właściwą podstawą powinien być - obok wskazanego art. 946 k.c. - także art. 949 § 1 k.c., który strony pominęły, nie ma to jednak znaczenia, gdyż do naruszenia obu wskazanych przepisów nie doszło, zgodnie bowiem z jednolitym stanowiskiem doktryny i orzecznictwa, testament nie musi zawierać samodzielnych rozrządzeń majątkowych i powoływać do dziedziczenia. Dopuszczalne jest sporządzenie testamentu zawierającego oświadczenie woli ograniczające się jedynie do odwołania poprzedniego testamentu (art. 946 k.c.), zapisu (art. 968 § 1 k.c.) albo pozbawienia zachowku (art. 1008 k.c.). Sąd nie może ponadto uzależniać obowiązku otwarcia i ogłoszenia testamentu od kontroli jego ważności pod względem formalnym lub materialnym, lecz powinien dokonać wskazanej czynności odnośnie do każdego dokumentu, który przejawia się jako rozrządzenie ostatniej woli (orzeczenie Sądu Najwyższego z dnia 21 lipca 1951 r., C 691/51, "Państwo i Prawo" 1952, nr 1, s. 145, które zachowało aktualność). Otwarciu i ogłoszeniu podlega każdy dokument posiadający cechy testamentu, co nie oznacza, że jest testamentem. Za chybiony uznać należy zarzut naruszenia art. 628 k.p.c., oparty na twierdzeniu, że Sąd Wojewódzki nie jest sądem spadku, w związku z czym z naruszeniem właściwości wyłącznej dokonał ogłoszenia i otwarcia testamentów. Zarzut ten jest wynikiem błędnego rozumienia pojęcia "sąd spadku", które co do zasady obejmuje sąd w znaczeniu instytucjonalnym, właściwy miejscowo do czynności w postępowaniu sądowym, które należą do zakresu działania sądów. Właściwość miejscowa wyznacza zakres spraw, które mogą rozpoznawać sądy poszczególnych okręgów sądowych i dotyczy sądów obu instancji. Czynność sądowa otwarcia i ogłoszenia testamentu nie jest objęta wyłączną właściwością funkcyjną sądu rejonowego, co oznacza, że należy do czynności, które mogą być podjęte przez sąd wojewódzki (okręgowy) w ramach jego właściwości funkcyjnej jako sądu drugiej instancji przy rozpoznawaniu środka odwoławczego (apelacji). Nie doszło także do naruszenia art. 652 k.p.c., gdyż skoro powołana czynność nastąpiła na rozprawie, w postępowaniu, w którym uczestniczyli wszyscy zainteresowani, sąd nie miał obowiązku dokonywania dalszych zawiadomień, a od czynności otwarcia i ogłoszenia testamentu środek odwoławczy nie przysługuje. Przystępując do oceny podstawy kasacyjnej z art. 393 1 pkt 1 k.p.c., stwierdzić należy, że obie kasacje błędnie i zamiennie używają określeń ważność, forma i skuteczność testamentu, mimo że są to różne pojęcia prawne, a sankcja w postaci nieważności i bezskuteczności wynika z odmiennych przesłanek. Całkowicie chybione są twierdzenia, że z art. 946 k.c. wynika dopuszczalność odwołania testamentu tylko z przyczyn w nim wskazanych (kasacja Krystyny M.) i konieczność spełnienia przesłanek do odwołania testamentu (kasacja Dariusza M.) oraz oparte na nich zarzuty naruszenia wymienionej normy prawnej, jedną z podstawowych zasad prawa spadkowego jest bowiem zasada wolności (swobody) testowania, a jej ograniczenie musi wynikać wprost lub pośrednio z przepisów ustawy. Przepis art. 943 k.c. wręcz statuuje zasadę odwołalności testamentu, określając, że spadkodawca może w każdej chwili odwołać zarówno cały testament, jak i jego poszczególne postanowienia. Ograniczenia dotyczą jedynie nieistnienia pełnej zdolności do czynności prawnej testatora i niedopuszczalności odwołania testamentu przez przedstawiciela (art. 944 k.c.) oraz wymogu ważności testamentu odwołującego testament (art. 945 § 1 k.c.). Treść art. 946 k.c. nie pozwala na przyjęcie, że dopuszczalność odwołania testamentu uzależniona jest od jakiejkolwiek przyczyny lub przesłanki. Kontrola kasacyjna kwalifikacji prawnej oświadczeń spadkodawcy jako testamentów zwykłych własnoręcznych jest niemożliwa wobec niepodniesienia - w ramach podstawy kasacyjnej z art. 393 1 pkt 1 k.p.c. - zarzutu naruszenia art. 949 k.c. Powołanie art. 957 § 2 k.c. jest chybione, gdyż przepisy dotyczące świadków nie mają zastosowania do takich testamentów. Konsekwentnie uznać należy, że nie jest usprawiedliwiona powyższa podstawa w części kwestionującej prawidłowość zastosowania art. 946 k.c. Subsumcja stanu faktycznego, obejmującego ustalenie, że spadkodawca sporządził testament odwołujący testamenty wcześniejsze, powołujące do dziedziczenia Krystynę M. i Dariusza M., pod wskazaną normę prawną była właściwa. Następstwa tej czynności powinny być ocenione już nie w aspekcie omawianego przepisu, tylko art. 926 k.c., określającego podstawy dziedziczenia. Zarzut naruszenia art. 926 § 2 k.c. postawiony został jedynie w kasacji uczestnika Dariusza M. Opiera się on na twierdzeniu, że w opisanym stanie faktycznym Sąd zobowiązany był do stwierdzenia nabycia spadku na podstawie ustawy, a nie testamentu z dnia 8 marca 1988 r., wskazującego jako spadkobiercę Romana K., gdyż ten został odwołany późniejszymi testamentami powołującymi do dziedziczenia Krystynę M. i Dariusza M. Istota wątpliwości sprowadza się do pytania, jakie skutki prawne wywołuje testament odwołujący testament, którym wcześniej odwołano inny testament, jeżeli nie zawiera on jednocześnie wskazania spadkobiercy. Kodeks cywilny nie normuje tego zagadnienia wprost ani pośrednio. Stanowisko doktryny prawniczej jest rozbieżne, a orzeczenie, wprost odnoszące się do tej kwestii, zapadło w okresie obowiązywania dekretu z dnia 8 października 1946 r. - Prawo spadkowe (Dz. U. Nr 60, poz. 328 ze zm.), który także nie zawierał przepisów określających skutki odwołania testamentu. Sąd Najwyższy przyjął wówczas, że prawo spadkowe nie zna instytucji restytucji względnie odżycia testamentu (postanowienie z dnia 7 marca 1952 r., C 235/52, "Państwo i Prawo" 1953, nr 10, s. 557). Jeżeli testament został odwołany i pozbawiony mocy, nie może też w zasadzie odzyskać swej skuteczności, chyba że taka wola testatora da się ustalić na podstawie treści zawartej w testamencie odwołującym testament drugi. Rozważania należy rozpocząć od stwierdzenia, że testament jest czynnością prawną jednostronną. Kodeks cywilny nie zawiera przepisów regulujących odwołalność oświadczeń woli nie mających oznaczonych adresatów. Przedstawiciele nauki prawa podkreślają, że w tej sytuacji należy stosować przepisy szczególne odnoszące się do danego oświadczenia, a gdy ich nie ma, zasady ogólne, mając na względzie "naturę złożonego oświadczenia woli". Szczególny charakter testamentu wynika nie tylko z faktu, że jest on czynnością prawną mortis causa, ale i sformalizowaną, realizującą pełną autonomię woli testatora, o odrębnych zasadach wykładni. Te same cechy dotyczą testamentu odwołującego testament wcześniejszy, nie zawierającego innych rozrządzeń w przedmiocie dziedziczenia. Rzeczywista jego treść sprowadza się do uchylenia skutku prawnego testamentu poprzedniego przez oświadczenie woli testatora. Ustawa dopuszcza także odwołanie testamentu per facta concludentia. Zachowanie strony musi być wówczas kwalifikowane, tj. polegać na zniszczeniu testamentu, pozbawieniu cech, od których zależy jego ważność, lub dokonaniu w testamencie zmian, z których wynika wola odwołania jego postanowień, przy czym testator musi działać w zamiarze odwołania testamentu (art. 946 k.c.). Jego wynik jest taki sam i sprowadza się do utraty skutku prawnego testamentu w całości lub części. Zasadnicza wątpliwość dotyczy kwalifikacji prawnej następstw wymienionych działań i określenia chwili, w której one wystąpią. Prezentowane są w tym zakresie rozbieżne poglądy. (...) Twierdzenie, że odwołanie testamentu powoduje utratę ważności testamentu odwołanego, zawarte pośrednio w tezie postanowienia Sądu Najwyższego z dnia 30 czerwca 1972 r., I CR 403/72 (OSNCP 1973, nr 3, poz. 49), należy odrzucić jako nie mające dostatecznego wsparcia w treści art. 945 k.c. Ponadto, tylko ważna czynność prawna może być oceniana z punktu widzenia jej skuteczności. Przeciwko stanowisku, że testament odwołany należy zrównać z sytuacją, gdy w ogóle nie został sporządzony, przemawia fakt, że czynność ta istnieje w obrocie prawnym, podlega ocenie z punktu widzenia formy, ważności, jedynie jej następstwa oceniane są przy uwzględnieniu czynności prawnych spadkodawcy dokonanych później i według stanu na datę otwarcia spadku. Konkludując, uzasadnione jest stanowisko, że odwołanie testamentu powoduje ustanie skutków prawnych testamentu odwołanego. Kolejną wątpliwość wywołuje, jako wyżej wskazano, termin, w którym ubezskutecznienie następuje. Wyrażany w nauce prawa pogląd, że czynność prawna na wypadek śmierci co do pozytywnych dyspozycji testamentowych (rozrządzenia) wywołuje skutek z chwilą śmierci, a co do odwołania wcześniejszego testamentu - z chwilą sporządzenia testamentu odwołującego, motywowany jest twierdzeniem, że odwołanie nie wywołuje samo przez się żadnych natychmiastowych i bezpośrednich zmian co do majątku spadkowego i zgodne jest z wolą spadkodawcy, który dąży do usunięcia skutków odwołanego testamentu natychmiast, a nie ma na celu przesunięcia ich do chwili śmierci. Podnosi się także brak podstaw do przyjęcia, że skutki odwołania testamentu są różne w zależności od sposobu, w jaki testament został odwołany. W szczególności zniszczenie testamentu, pozbawienie go cech ważności lub poczynienie zmian, z których wynika wola odwołania wcześniejszych postanowień, wywołuje skutki natychmiastowe. Argument, że jednakowo powinny być oceniane skutki odwołania testamentu, bez względu na różnicę sposobu ich dokonania, podważa treść art. 946 i 947 k.c. wprost kwalifikujących takie czynności spadkodawcy jako nowy testament albo jako inną czynność prawną wywołującą skutek odwołania. Testament zaś, jak wyżej podniesiono, jest czynnością prawną sformalizowaną o skuteczności zawieszonej (mortis causa). Skoro brak rozwiązań ustawowych przewidujących reaktywowanie mocy odwołanego testamentu, w wypadku gdy do odwołania odwołującego testamentu dochodzi przez sporządzenie nowego testamentu, decydujące znaczenie należy przypisać woli spadkodawcy. Wobec jej niewyrażenia wprost, niezbędne jest dokonanie wykładni przy zastosowaniu reguł interpretacyjnych zawartych w art. 948 k.c. W postanowieniu z dnia 13 czerwca 2001 r., II CKN 543/00 (OSNC 2002, nr 1, poz. 14) podkreślono, że nakaz wynikający z art. 948 § 1 k.c. oznacza odejście od zasady tłumaczenia oświadczeń woli z uwzględnieniem elementów  obiektywnych, na rzecz sięgnięcia do elementów subiektywnych. Spadkodawca, w ramach przysługującej mu autonomii woli, niewątpliwie może w testamencie odwołującym nawiązać do treści testamentu pierwotnie odwołanego wyrażając wolę ukształtowania porządku dziedziczenia jak uprzednio. Takie postanowienie należy jednak traktować jako nowe rozrządzenie określające spadkobiercę nie wprost, a pośrednio. W sytuacji, gdy wskazana treść nie wynika z testamentu odwołującego, brak podstawy do przyjęcia, że przewidywaniem i wolą testatora objęte jest "odżycie" testamentu pierwotnie odwołanego. Każdy z testamentów, po otwarciu i ogłoszeniu, powinien być przedmiotem samodzielnej oceny w zakresie ważności, formy, treści i skutków. Oceny skuteczności należy dokonywać w kolejności odpowiadającej porządkowi czasowemu ich podejmowania, tj. od pierwszej do ostatniej, przy przyjęciu jako zasady, że - jeżeli inny skutek nie został wskazany w następnym testamencie - definitywnie odwołuje on testament wcześniejszy. Zagadnienie to ma istotny walor praktyczny, odmienny rezultat może wywołać bowiem ocena następstw testamentów odwołujących od ostatniego do pierwszego. Za poglądem powyższym przemawia charakter testamentu jako czynności prawnej jednostronnej, dokonanej z chwilą podjęcia, aczkolwiek o odroczonej skuteczności. Późniejsza zmiana woli spadkodawcy dla oceny jej treści i następstw jest pozbawiona znaczenia prawnego. Konstrukcja ta zapewnia także pełne urzeczywistnienie woli spadkodawcy co do porządku dziedziczenia i zapobiega niebezpieczeństwu powołania do spadku osób wskazanych we wcześniejszym testamencie, gdy jeden z następnych - z braku formy lub na skutek nieważności - nie może stanowić podstawy stwierdzenia nabycia spadku. Sąd Najwyższy w obecnym składzie opowiada się za przyjęciem, że skutki prawne testamentu odwołującego testament powstają z chwilą otwarcia spadku także w zakresie obejmującym ostateczne ustanie skutków prawnych czynności odwołanej, przy czym odwołanie testamentu odwołującego testament następujące z tą samą chwilą, nie reaktywuje testamentu pierwotnie odwołanego. Jeżeli spadkodawca w testamencie odwołującym odwołany testament nie dokonał rozrządzenia majątkiem, określając spadkobiercę bezpośrednio lub pośrednio przez nawiązanie do testamentu pierwotnie odwołanego, następstwem odwołania jest dziedziczenie ustawowe (art. 926 § 2 k.p.c.). Podstawa kasacyjna, oparta na zarzucie naruszenia wymienionego przepisu, jako usprawiedliwiona uzasadnia zatem uchylenie zaskarżonego postanowienia i przekazanie sprawy do ponownego rozpoznania Sądowi drugiej instancji, przy pozostawieniu mu rozstrzygnięcia o kosztach postępowania kasacyjnego (art. 393 13 § 1 k.p.c. i art. 108 § 2 w związku z art. 393 19 k.p.c.). Wyrok Sądu Najwyższego z dnia 15 lutego 2001 r. II CKN 390/00 Termin przedawnienia roszczenia o wykonanie zapisu rozpoczyna się od dnia, w którym zapisobierca dowiedział się o ogłoszeniu testamentu. OSP 2001/10/140 49247 Dz.U.1964.16.93: art. 120; art. 970; art. 981 glosa aprobująca: Niezbecka E. Glosa do wyroku SN z dnia 15 lutego 2001 r., II CKN 390/00. glosa aprobująca: Niedośpiał M. Glosa do wyroku SN z dnia 15 lutego 2001 r., II CKN 390/00. Sentencja Sąd Najwyższy po rozpoznaniu na rozprawie sprawy z powództwa Barbary L. przeciwko Barbarze D. o zapłatę, na skutek kasacji powódki od wyroku Sądu Wojewódzkiego w Koninie z dnia 19 czerwca 1998 r. I Ca 189/98 - oddalił kasację i zasądził od powódki na rzecz pozwanej kwotę 2.000 złotych tytułem zwrotu kosztów postępowania kasacyjnego. Uzasadnienie faktyczne W pozwie wniesionym w dniu 24.I.1997 r. do Sądu Rejonowego w Koninie powódka Barbara L. domagała się zasądzenia od pozwanej Barbary D. 11.000 złotych tytułem wykonania zapisu. Sąd Rejonowy wyrokiem z 16.XII.1997 r. oddalił powództwo. Sąd ten poczynił między innymi następujące ustalenia. W dniu 12.X.1988 r. Państwowe Biuro Notarialne w Słupcy dokonało ogłoszenia testamentu z 25.X.1985 r. sporządzonego przez zmarłego w dniu 11.I.1986 r. Edmunda D. Z treści testamentu wynikało, że spadkodawca był członkiem spółdzielni mieszkaniowej oraz że prawo członkostwa i prawo do mieszkania lub podjęcia pieniędzy z książeczki mieszkaniowej przekazał swojej siostrzenicy - powódce. W postępowaniu o stwierdzenie nabycia spadku Sąd Rejonowy w Słupcy prawomocnym postanowieniem z 19.XII.1995 r. stwierdził, że spadek po Edmundzie D. na podstawie testamentu z 25.X.1985 r. nabyła w całości jego żona Barbara D. Uczestniczką postępowania o stwierdzenie nabycia spadku była powódka. Stan oszczędności na książeczce mieszkaniowej spadkodawcy na dzień 4.VII.1985 r. wynosił 32.500 starych złotych, a wraz z odsetkami i premią gwarancyjną 146.682 stare złote. Na wniosek pozwanej zarząd spółdzielni w dniu 2.IV.1986 r. przyjął ją w poczet członków, w miejsce zmarłego męża z zaliczeniem jego okresu oczekiwania. Następnie, w dniu 21.I.1987 r. przyznano pozwanej lokal mieszkalny kategorii M-3, o powierzchni 47,1 m2. W dniu 15.XII.1989 r. zarząd spółdzielni wyraził zgodę na przekształcenie prawa do powyższego lokalu na własnościowe, przy czym z tego tytułu pozwana w dniu 19.XII.1989 r. wpłaciła kwotę 1.370.250 starych złotych oraz kwotę 30.000 starych złotych. Na dzień 25.VI.1997 r. wartość własnościowego prawa do powyższego lokalu wynosiła 31.370 złotych, a udział członkowski 0,05 złotych. Pismem z 11.IX.1995 r. pełnomocnik powódki wezwał pozwaną do wykonania zapisu testamentu, zaś w piśmie z 13.II.1996 r. zakreślił siedmiodniowy termin do wykonania zapisu, przy czym powódka miała uznać zapis za wykonany, o ile pozwana wpłaciłaby na jej rzecz połowę wartości zajmowanego mieszkania. Sąd Rejonowy, oddalając powództwo, uwzględnił podniesiony przez pozwaną zarzut przedawnienia. Zdaniem Sądu Rejonowego roszczenie powódki przedawniło się na podstawie art. 981 k.c. i art. 970 k.c. Skoro testament został ogłoszony 12.X.1988 r., to bieg terminu przedawnienia wynikający z art. 981 k.c. rozpoczął się w dniu 13.X.1988 r., a upłynął z dniem 13.X.1993 r. Pozew został wniesiony w dniu 24.I.1997 r., a więc po upływie terminu przedawnienia. Sąd Wojewódzki w Koninie wyrokiem z 19.VI.1998 r. oddalił apelację powódki od wyroku Sądu Rejonowego. Sąd Wojewódzki nie podzielił poglądu wyrażonego w apelacji, że bieg terminu przedawnienia z art. 981 k.c. zaczyna się od chwili, gdy zapisobierca wezwie obciążonego do wykonania zapisu. W ocenie Sądu Wojewódzkiego przyjęcie takiej zasady godziłoby w pewność obrotu. Wobec brzmienia art. 970 k.c. Sąd Wojewódzki uznał za słuszne stanowisko Sądu pierwszej instancji, że właśnie następnego dnia po ogłoszeniu testamentu rozpoczął bieg termin przedawnienia dochodzonego przez powódkę roszczenia. Sąd Wojewódzki jednak zauważył, że z akt notarialnych wynika, iż powódka nie została zawiadomiona o ogłoszeniu testamentu. Dlatego nie można daty 13.X.1988 r. uznać za pewny początek przedawnienia. Za datę pewną, w której powódka bez wątpienia wiedziała o treści zapisu, Sąd Wojewódzki przyjął dzień 21.X.1988 r., w której to dacie zawiadomiła ona zarząd spółdzielni mieszkaniowej, iż na mocy zapisu testamentowego, którego otwarcie nastąpiło 12.X.1988 r., przypadło jej własnościowe prawo do lokalu. Przynajmniej więc od daty 22.X.1988 r. mogła skutecznie wystąpić przeciwko pozwanej o wykonanie zapisu, czego nie uczyniła przed upływem przedawnienia. W kasacji od wyroku Sądu Wojewódzkiego, opartej tylko na podstawie naruszenia prawa materialnego, powódka zarzuciła błędną wykładnię przepisów art. 970 k.c. i art. 981 k.c. Uzasadnienie prawne Sąd Najwyższy zważył, co następuje: Kasacja nie jest zasadna. Przepis art. 981 k.c. stanowi, że roszczenie z tytułu zapisu przedawnia się z upływem lat pięciu od dnia wymagalności zapisu. W cytowanym przepisie nie określono, kiedy następuje wymagalności zapisu. Drugi z rozważanych przez Sąd obu instancji przepisów - art. 970 k.c. przewiduje, że w braku odmiennej woli spadkodawcy zapisobierca może żądać wykonania zapisu niezwłocznie po ogłoszeniu testamentu. Skarżąca ma rację, że treść art. 970 k.c. nie upoważnia do przyjmowania, że wymagalność roszczenia o wykonanie zapisu następuje niezwłocznie po ogłoszeniu testamentu. Działoby się tak, gdyby obowiązek wykonania zapisu w określonym czasie obciążał spadkobiercę z mocy samego prawa, niezależnie od zgłoszenia żądania przez uprawnionego zapisobiercę. Tymczasem w art. 970 k.c. mowa jest o żądaniu wykonania zapisu. Przepis ten określa pierwszy możliwy termin do skutecznego wezwania o wykonanie zapisu, więc dopiero wezwanie powoduje wymagalność roszczenia. Nie oznacza to jednak, że zaskarżony wyrok jest wadliwy. Przepis art. 981 k.c. jest jednym z przepisów szczególnych, o jakich mowa w art. 118 k.c. Szczególny charakter tego przepisu sprowadza się do ustalenia krótszego terminu przedawnienia roszczenia z tytułu zapisu. Termin lat dziesięciu z art. 118 k.c. zastąpiony został terminem lat pięciu. Jednakowoż nie ma uzasadnionych przyczyn dla których należałoby obok art. 118 k.c. wyłączać także zastosowanie innych przepisów o przedawnieniu roszczeń, zamieszczonych w części ogólnej k.c. Przepisy te mają więc zastosowanie. Wedle art. 120 § 1 k.c. jeżeli wymagalność roszczenia zależy od podjęcia określonej czynności przez uprawnionego, bieg terminu rozpoczyna się od dnia, w który roszczenie stałoby się wymagalne, gdyby uprawniony podjął czynność w najwcześniej możliwym terminie. Z art. 970 k.c. wynika, że najwcześniej możliwym terminem do wystąpienia przez zapisobiercę z żądaniem wykonania zapisu jest dzień, w który dowiedział się on o ogłoszeniu testamentu. Porównując treść przepisów art. 120 § 1 k.c., art. 970 k.c. i art. 981 k.c. uznać trzeba, że bieg terminu przedawnienia roszczenia o wykonanie zapisu rozpoczyna się od dnia, w który zapisobierca dowiedział się o ogłoszeniu testamentu; zasady tej wówczas tylko nie stosuje się, gdy spadkodawca wskazał termin wykonania zapisu. Sąd Wojewódzki, mimo podzielenia poglądu Sądu pierwszej instancji, że bieg przedawnienia należy liczyć od następnego dnia po ogłoszeniu testamentu, przyjął prawidłowo za początek biegu przedawnienia w konkretnej sprawie datę, w której powódka bez wątpienia wiedziała o ogłoszeniu testamentu. Między tą nie kwestionowaną w kasacji datą (21.X.1988 r.) a datą wytoczenia powództwa o wykonanie zapisu upłynął pięcioletni termin z art. 981 k.c. Z powyższych względów i na mocy art. 393 12 k.p.c. Sąd Najwyższy orzekł jak w sentencji wyroku. Wyrok Sądu Najwyższego z dnia 28 października 2004 r. III CK 461/03 Roszczenie z tytułu zapisu - w razie nieokreślenia przez spadkodawcę terminu jego wykonania - staje się wymagalne niezwłocznie po ogłoszeniu testamentu (art. 981 k.c.). OSNC 2005/11/193, Biul.SN 2005/4/13, M.Prawn. 2005/24/1265 148148 Dz.U.1964.16.93: art. 970; art. 981 glosa aprobująca: Księżak P. Glosa do wyroku SN z dnia 28 października 2004 r., III CK 461/03. glosa krytyczna: Niedośpiał M. Glosa do orzeczenia SN z dnia 28 października 2004 r., III CK 461/03. glosa aprobująca: Niedośpiał M. Glosa do wyroku SN z dnia 28 października 2004 r., III CK 461/03. Skład orzekający Sędzia SN Tadeusz Domińczyk (przewodniczący) Sędzia SN Antoni Górski Sędzia SN Kazimierz Zawada (sprawozdawca) Sentencja Sąd Najwyższy w sprawie z powództwa Rafała M. przeciwko Jerzemu K. o zobowiązanie do złożenia oświadczenia woli, po rozpoznaniu na rozprawie w Izbie Cywilnej w dniu 28 października 2004 r. kasacji pozwanego od wyroku Sądu Apelacyjnego w Krakowie z dnia 18 marca 2003 r. uchylił zaskarżony wyrok i przekazał sprawę Sądowi Apelacyjnemu w Krakowie do ponownego rozpoznania i orzeczenia o kosztach postępowania kasacyjnego. Uzasadnienie faktyczne Rafał M. pozwem z dnia 18 listopada 1997 r. wystąpił o zobowiązanie Jerzego K. do przeniesienia własności działek budowlanych o nr 49, 57, 60 i 62, położonych w W. Powołał się na dokonany na jego rzecz i na rzecz jego ojca Tadeusza M. zapis tych działek przez Andrzeja J. w testamencie własnoręcznym z dnia 31 października 1982 r. Zaznaczył, że jego ojciec przeniósł na niego swe prawa wynikające z zapisu, a oświadczeniem z dnia 15 stycznia 1999 r. powód ograniczył powództwo do działek nr 60 i 62. Istotne elementy stanu faktycznego sprawy są bezsporne i przedstawiają się następująco. W grudniu 1986 r. pozwany Jerzy K. złożył wniosek o stwierdzenie nabycia spadku po Andrzeju J., zmarłym dnia 18 listopada 1986 r. w Krakowie. Powołał się na testament własnoręczny spadkodawcy z dnia 31 października 1982 r., ustanawiający wnioskodawcę spadkobiercą, a Tadeusza M. i Rafała M. zapisobiercami wymienionych działek, wchodzących w skład spadku. Dnia 15 czerwca 1987 r. Sąd Rejonowy dla Krakowa-Krowodrzy dokonał otwarcia i ogłoszenia testamentu własnoręcznego Andrzeja J. z dnia 31 października 1982 r. O toczącym się postępowaniu, testamencie i zapisie powiadomiono tylko Tadeusza M. Dowiedział się on o tych okolicznościach dnia 20 lipca 1987 r. i oświadczył, że zapis przyjmuje na swoją rzecz, w związku z czym zbędne jest przesłuchiwanie jego syna Rafała. Postanowieniem z dnia 30 listopada 1987 r., wydanym po przeprowadzeniu rozprawy, o której nie został zawiadomiony Rafał M., Sąd Rejonowy dla Krakowa-Krowodrzy stwierdził nabycie spadku po Andrzeju J. przez Jerzego K. na podstawie testamentu własnoręcznego z dnia 31 października 1982 r. Niemal jednocześnie przed Sądem Rejonowym dla Krakowa-Krowodrzy toczyło się postępowanie o stwierdzenie nabycia spadku po Andrzeju J., wszczęte na wniosek Teresy G. Postanowieniem z dnia 2 kwietnia 1987 r. stwierdził nabycie spadku po Andrzeju J. przez Teresę G. na podstawie testamentu własnoręcznego z dnia 9 maja 1985 r. Postanowieniem z dnia 23 września 1992 r. Sąd Najwyższy na skutek rewizji nadzwyczajnej Ministra Sprawiedliwości uchylił postanowienie z dnia 30 listopada 1987 r., stwierdzające nabycie spadku po Andrzeju J. na rzecz Jerzego K. i wniosek Jerzego K. oddalił. Odpis rewizji nadzwyczajnej został doręczony Rafałowi M. dnia 28 sierpnia 1992 r. Rafał M. był też na rozprawie przed Sądem Najwyższym. Od dnia doręczenia mu odpisu rewizji nadzwyczajnej wiedział o zapisie na swoją rzecz w testamencie Andrzeja J. z dnia 31 października 1982 r. Powiedział mu o tym ojciec. Dnia 6 listopada 1992 r. Jerzy K. wystąpił o zmianę postanowienia stwierdzającego nabycie spadku przez Teresę G. i orzeczenie, że spadek po Andrzeju J. nabył on na podstawie testamentu z dnia 31 października 1982 r. Dnia 14 grudnia 1995 r. wniosek ten został uwzględniony. Rafał M. był uczestnikiem tego postępowania. Zawarte w testamencie z dnia 31 października 1982 r. postanowienie zobowiązujące spadkobiercę do przekazania czterech działek budowlanych Tadeuszowi M., bratu matki spadkodawcy, lub jego synowi Rafałowi M. zostało uznane za wyraz woli spadkodawcy ustanowienia ich zapisobiercami - wierzycielami solidarnymi względem spadkobiercy. W dniu 13 listopada 1997 r. Tadeusz M. przeniósł swe uprawnienia wynikające z zapisu na rzecz syna Rafała. Pozwany podniósł zarzut przedawnienia dochodzonego od niego roszczenia, a Sąd Okręgowy oddalił powództwo. Jego zdaniem, roszczenie o wykonanie zapisu przedawnia się z upływem lat pięciu od dnia wymagalności zapisu, tj. od dnia, w którym roszczenie stałoby się wymagalne, gdyby uprawniony wezwał do wykonania zapisu w najwcześniej możliwym terminie. Z dokonanych ustaleń wynika, że Rafał M. dowiedział się o treści testamentu w dniu doręczenia mu odpisu rewizji nadzwyczajnej, tj. dnia 28 sierpnia 1992 r. Już więc następnego dnia mógł podjąć czynności zmierzające do wykonania zapisu. Pięcioletni termin przedawnienia przysługującego mu roszczenia o wykonanie zapisu zaczął biec zatem dnia 29 sierpnia 1992 r. i upłynął dnia 30 sierpnia 1997 r., czyli przed dniem 18 listopada 1997 r., w którym nastąpiło wniesienie pozwu. W ocenie Sądu Okręgowego, nie nastąpiła też przerwa przedawnienia, powód bowiem nie wykazał, że nastąpiło tzw. uznanie niewłaściwe roszczenia przez pozwanego. Sąd Apelacyjny po rozpoznaniu apelacji powoda wyrokiem z dnia 18 marca 2003 r. zmienił wyrok Sądu Okręgowego w ten sposób, że zobowiązał pozwanego do złożenia oświadczenia woli o przeniesieniu na powoda własności nieruchomości składającej się z działek nr 60 i 62. W ocenie Sądu Apelacyjnego, jakkolwiek powód dowiedział się o ogłoszeniu testamentu w dniu 28 sierpnia 1992 r., to jednak nie mógł wezwać pozwanego następnego dnia do wykonania zapisu - tak jak przyjął Sąd Okręgowy - ponieważ wtedy istniało prawomocne postanowienie stwierdzające nabycie spadku przez Teresę G. na podstawie testamentu niezawierającego zapisów. Pozostawało ono w mocy aż do dnia 14 grudnia 1995 r. W konsekwencji, dopiero dnia 15 grudnia 1995 r. mógł się rozpocząć i rozpoczął się bieg przedawnienia roszczenia powoda o wykonanie zapisu. Pięcioletni termin przedawnienia tego roszczenia nie upłynął więc przed dniem wniesienia pozwu, tj. przed dniem 18 listopada 1997 r. Jako podstawę skargi kasacyjnej pozwany powołał naruszenie przez Sąd Apelacyjny art. 120 § 1, art. 970 i 981 k.c. W skardze kasacyjnej pozwany wywodził, że uwzględniając prawidłową wykładnię wymienionych przepisów, roszczenie, na które powód się powołuje, uległo w okolicznościach sprawy przedawnieniu przed wytoczeniem powództwa. Uzasadnienie prawne Sąd Najwyższy zważył, co następuje: Nie ulega wątpliwości, że roszczenie o spełnienie świadczenia objętego zapisem powstaje z chwilą otwarcia spadku, jednak osoba obciążona zapisem powinna spełnić to świadczenie dopiero na żądanie zapisobiercy. Zapisobierca może domagać się wykonania zapisu w dniu oznaczonym przez spadkodawcę, a jeżeli spadkodawca nie określił daty, od której można domagać się wypełnienia zapisu - niezwłocznie po ogłoszeniu testamentu (art. 970 zdanie pierwsze k.c.). Osoba obciążona zapisem popadnie więc w opóźnienie (art. 481 k.c.) i ewentualnie w zwłokę (art. 476 k.c.) dopiero wtedy, gdy nie uczyni zadość żądaniu zapisobiercy. Rozwiązanie zawarte w art. 970 zdanie pierwsze k.c. przypomina zatem w pewnym stopniu uregulowania dotyczące wykonania zobowiązań inkorporowanych w papierach wartościowych. Na przykład, posiadacz weksla powinien po nadejściu wynikającego z niego terminu przedłożyć go w celu realizacji ucieleśnionej w nim wierzytelności trasatowi (art. 38 ustawy z dnia 28 kwietnia 1936 r. - Prawo wekslowe, Dz. U. Nr 37, poz. 282) lub - w przypadku weksla własnego - wystawcy (art. 38 w związku z art. 103 Prawa wekslowego). Dopóty, dopóki tego nie uczyni, trasat, który przyjął weksel, lub wystawca weksla własnego nie pozostają w opóźnieniu. Inne jest jednak uzasadnienie obu rozwiązań. Dotyczące zobowiązań inkorporowanych w papierach wartościowych jest podyktowane przede wszystkim właściwością papierów wartościowych (zob. w szczególności art. 921 6 i 921 14 k.c.), w art. 970 zdanie pierwsze k.c. chodzi zaś głównie o pozostawienie skorzystania z zapisu wyłącznie woli zapisobiercy (por. art. 973 k.c.). Wywołuje natomiast kontrowersje kwestia początku biegu roszczenia o spełnienie świadczenia objętego zapisem, które powstają na tle art. 981 k.c. i jego styku z przepisami ogólnymi o przedawnieniu. Według art. 118 in principio k.c., jeżeli przepis szczególny nie stanowi inaczej, termin przedawnienia wynosi lat dziesięć, w odniesieniu zaś do początku biegu przedawnienia regułą ogólną jest, zgodnie z art. 120 § 1 zdanie pierwsze k.c., rozpoczęcie się przedawnienia od dnia, w którym roszczenie stało się wymagalne. Wyjątki od tej reguły wprowadza już sam art. 120 k.c. W szczególności w § 1 zdanie drugie przewiduje on, że jeżeli wymagalność roszczenia zależy od podjęcia określonej czynności przez uprawnionego, bieg terminu rozpoczyna się od dnia, w którym roszczenie stałoby się wymagalne, gdyby uprawniony podjął czynność w najwcześniej możliwym terminie. Przez dzień wymagalności roszczenia należy w art. 120 k.c. rozumieć ostatni dzień, w którym można uczynić zadość roszczeniu zgodnie z jego treścią. Innymi słowy, wymagalność jest tu utożsamiana z terminem spełnienia świadczenia, a ściślej - z terminem, w którym świadczenie powinno być spełnione pod sankcjami wynikającymi z opóźnienia lub zwłoki (por. wyrok Sądu Najwyższego z dnia 24 kwietnia 2003 r., I CKN 316/01, OSNC 2004, nr 7-8, poz. 117). Artykuł 981 k.c., stanowiący, że roszczenie z tytułu zapisu przedawnia się z upływem lat pięciu od dnia wymagalności zapisu - a więc określający zarówno termin przedawnienia tego roszczenia, jak i początek jego biegu - wydaje się prima facie przepisem szczególnym wobec art. 118 in principio i 120 § 1 k.c. O ile jednak taka relacja między art. 981 a art. 118 in principio k.c. nie rodzi wątpliwości, o tyle relacja między art. 981 a art. 120 § 1 k.c. rysuje się mniej wyraźnie. Można wyróżnić kilka poglądów dotyczących wykładni art. 981 k.c. w zakresie odnoszącym się do początku biegu przedawnienia roszczenia o spełnienie świadczenia objętego zapisem. Zgodnie z poglądem chronologicznie najwcześniejszym, znajdującym wyraz w wypowiedziach przedstawicieli nauki prawa, bieg terminu przedawnienia roszczenia z tytułu zapisu rozpoczyna się, zgodnie z art. 981 k.c., z dniem wymagalności zapisu ustalonym stosownie do art. 970 k.c. Według stanowiska zajętego w wyroku Sądu Najwyższego z dnia 15 lutego 2001 r., II CKN 390/00 (OSP 2001, nr 10, poz. 140) i aprobujących go wypowiedzi piśmiennictwa, treść art. 970 k.c. nie upoważnia do przyjmowania, że wymagalność roszczenia o wykonanie zapisu następuje niezwłocznie po ogłoszeniu testamentu. Zgodnie z tym przepisem, dopiero wezwanie o wykonanie zapisu powoduje wymagalność roszczenia zapisobiercy. W konsekwencji, początek biegu przedawnienia tego roszczenia należy określić na podstawie z art. 120 § 1 zdanie drugie k.c., postanawiającego, że jeżeli wymagalność roszczenia zależy od podjęcia określonej czynności przez uprawnionego, bieg terminu rozpoczyna się od dnia, w którym roszczenie stałoby się wymagalne, gdyby uprawniony podjął czynność w najwcześniej możliwym terminie. Z art. 970 k.c. wynika, że najwcześniej możliwym terminem do wystąpienia przez zapisobiercę z żądaniem wykonania zapisu jest dzień, w którym dowiedział się on o ogłoszeniu testamentu. Porównując treść art. 120 § 1 zdanie drugie k.c., art. 970 i 981 k.c., uznać więc trzeba, że bieg terminu przedawnienia roszczenia o wykonanie zapisu rozpoczyna się od dnia, w którym zapisobierca dowiedział się o ogłoszeniu testamentu. Zasady tej nie stosuje się tylko wtedy, gdy spadkodawca wskazał termin wykonania zapisu. Wreszcie, według stanowiska niektórych komentatorów, przedawnienie, o którym mowa w art. 981 k.c., rozpoczyna się w chwili wezwania obciążonego do wykonania zapisu, a w braku takiego wezwania - w chwili ustalonej stosownie do art. 120 § 1 zdanie drugie k.c. W wyrokach Sądów obu instancji znalazło wyraz drugie z przedstawionych stanowisk, które nie jest jednak trafne. Należy zgodzić się tylko z tym, że jeżeli spadkodawca nie określił terminu wypełnienia zapisu, to roszczenie o spełnienie świadczenia objętego zapisem stanie się wymagalne, w znaczeniu utożsamianym z nadejściem terminu jego spełnienia, dopiero po wezwaniu obciążonego o wykonanie zapisu. Tak rozumiana wymagalność nastąpi niezwłocznie po tym wezwaniu, tj. po upływie czasu niezbędnego do wykonania zapisu przy założeniu, że obciążony działałby - uwzględniając całokształt okoliczności - bez nieuzasadnionej zwłoki. Aprobaty nie mogą natomiast zyskać wyprowadzane stąd wnioski. Przede wszystkim dowolny jest wniosek, że art. 970 k.c. wiąże jakieś znaczenie z dowiedzeniem się o ogłoszeniu testamentu przez zapisobiercę. Z przepisu tego wynika tylko to, że w braku odmiennej woli spadkodawcy roszczenie o spełnienie świadczenia objętego zapisem może stać się najwcześniej wymagalne, w rozumieniu utożsamianym z nadejściem terminu spełnienia świadczenia, dopiero niezwłocznie po ogłoszeniu testamentu, czyli dopiero wtedy, gdy wykonanie zapisu po ogłoszeniu testamentu stanie się obiektywnie możliwe. W rezultacie, dniem, w którym zapisobierca może najwcześniej wezwać obciążonego do wykonania zapisu, jest już dzień ogłoszenia testamentu. Jeżeli wezwie on go już w tym dniu, roszczenie o spełnienie świadczenia objętego zapisem stanie się wymagalne w najwcześniej możliwym terminie dopuszczalnym według art. 970 k.c., tj. niezwłocznie po ogłoszeniu testamentu. Oczywiście, zapisobierca wystąpi z wezwaniem w wymienionym dniu lub jakimkolwiek innym tylko wtedy, gdy wie o ogłoszeniu testamentu i zawartym w testamencie rozrządzeniu na jego rzecz, lecz art. 970 k.c. kwestią świadomości zapisobiercy w tym względzie nie zajmuje się. Błędna jest także wykładnia art. 120 § 1 zdanie drugie k.c., uzależniająca bieg przedawnienia wskazanego w nim roszczenia od wiedzy uprawnionego o istnieniu okoliczności uzasadniających dochodzenie roszczenia. Dla określenia początku biegu tego roszczenia miarodajna jest zawsze jedynie obiektywna możliwość podjęcia stosownej czynności przez uprawnionego w najwcześniej możliwym terminie. W związku z tym, że dokonanie czynności decydującej o wymagalności roszczenia, o którym mowa w tym przepisie, zależy tylko od woli uprawnionego - wobec czego może on podjąć tę czynność po upływie nawet bardzo długiego okresu po powstaniu roszczenia - omawiany przepis uwalnia zobowiązanego od pozostawania przez nieograniczony czas w niepewności co do swej sytuacji prawnej. Kwestionowana wykładnia przekreślałaby osiągnięcie tego celu. W jej świetle bieg przedawnienia roszczenia mógłby się rozpocząć nawet dopiero po kilkudziesięciu latach od jego powstania, jeżeli uprawnionemu nie byłyby tak długo znane stosowne okoliczności (por. wyrok Sądu Najwyższego z dnia 24 kwietnia 2003 r., I CKN 316/01). Należy zaznaczyć, że dla uniknięcia takich właśnie sytuacji ustawodawca, ilekroć ustanawia dla danego roszczenia termin przedawnienia liczony a tempore scientiae, tylekroć jednocześnie ogranicza dochodzenie tego roszczenia terminem przedawnienia liczonym a tempore facti (por. np. art. 442 § 2 k.c.). Należy zaznaczyć, że z tych samych przyczyn, dla których należy odrzucić kwestionowaną wykładnię art. 120 § 1 zdanie drugie k.c., nie można aprobować trzeciego z przedstawionych stanowisk. Łączenie początku biegu terminu przedawnienia, o którym mowa w art. 981 k.c., z nieokreśloną bliżej w czasie chwilą wezwania obciążonego do wykonania zapisu mogłoby prowadzić do tego, że bieg tego terminu rozpoczynałby się w niektórych sytuacjach dopiero po wielu latach od ogłoszenia testamentu. Poza tym, łączenie początku biegu przedawnienia z chwilą wezwania obciążonego do wykonania zapisu oznaczałoby uzależnienie rozpoczęcia biegu przedawnienia od woli zapisobiercy, czyli uprawnionego, co nie daje się pogodzić z założeniem regulacji przedawnienia znajdującym wyraz w art. 119 k.c. Jeżeliby więc nawet art. 120 § 1 zdanie drugie k.c. stosował się do określenia początku biegu przedawnienia roszczenia o spełnienie świadczenia objętego zapisem, to także w jego świetle nie mogłaby mieć żadnego znaczenia w tym zakresie świadomość zapisobiercy, jego wiedza lub niewiedza o ogłoszeniu testamentu. Przy rozstrzyganiu kwestii początku biegu przedawnienia roszczenia z tytułu zapisu trudno jednak pominąć art. 981 k.c. i poprzestać tylko na uregulowaniu zawartym w art. 120 § 1 k.c. Ze względu na brzmienie końcowej części art. 981 k.c. przy rozstrzyganiu tej kwestii należy mieć na względzie przede wszystkim wymieniony przepis i ściśle z nim związany art. 970 k.c. Gdy spadkodawca określił termin spełnienia zapisu, za dzień wymagalności, o którym mowa w art. 981 k.c., trzeba uważać ten właśnie termin i od jego nadejścia liczyć początek biegu przedawnienia roszczenia z tytułu zapisu. Chodzi tu o termin wymagalności w znaczeniu utożsamianym z terminem spełnienia świadczenia. Nie odbiera mu tego charakteru okoliczność, że obciążony powinien spełnić świadczenie objęte zapisem pod sankcjami wynikającymi z opóźnienia lub zwłoki dopiero na żądanie zapisobiercy, tak jak np. nie odbiera takiego charakteru terminowi płatności weksla konieczność przedstawienia go do zapłaty trasatowi lub - w przypadku weksla własnego - wystawcy. Gdyby bowiem zapisobierca wezwał obciążonego do spełnienia zapisu już w tym terminie, obciążony powinien uczynić zadość temu wezwaniu pod sankcjami wynikającymi z opóźnienia lub zwłoki. Gdy natomiast spadkodawca nie określił terminu spełnienia zapisu, zapis staje się wymagalny w znaczeniu, które ma na względzie art. 981 k.c., niezwłocznie po ogłoszeniu testamentu, czyli wtedy, gdy wykonanie zapisu po ogłoszeniu testamentu stanie się obiektywnie możliwe, i od dnia tak rozumianej wymagalności należy liczyć początek biegu przedawnienia roszczenia z tytułu zapisu. Dzień ten jest terminem wymagalności w znaczeniu utożsamianym z terminem spełnienia świadczenia tylko wtedy, gdy - o czym była mowa - zapisobierca wezwał obciążonego do spełnienia zapisu w dniu ogłoszenia testamentu. Jeżeli zaś wezwał go później, roszczenie o spełnienie świadczenia objętego zapisem stanie się wymagalne, w znaczeniu utożsamianym z nadejściem terminu jego spełnienia, dopiero wtedy, gdy od tego wezwania upłynie okres niezbędny do wykonania zapisu przy założeniu, że obciążony działałby - uwzględniając całokształt okoliczności - bez nieuzasadnionej zwłoki. Zawsze jednak gdy spadkodawca nie określił terminu spełnienia zapisu, a więc i w ostatnio wymienionej sytuacji, bieg przedawnienia roszczenia z tytułu zapisu rozpoczyna się niezwłocznie po ogłoszeniu testamentu, i to bez względu na okoliczność, czy zapisobiercy wiedzieli o ogłoszeniu testamentu, czy też nie wiedzieli. Rozwiązanie to harmonizuje z założeniami przyjętej w kodeksie cywilnym regulacji przedawnienia. Jedną z jej myśli przewodnich jest liczenie początku biegu przedawnienia od chwili, w której od uprawnionego można oczekiwać - rozsądnie oceniając - dochodzenia przysługującego mu roszczenia. W omawianym rozwiązaniu zasadnicze znaczenie przypada ogłoszeniu testamentu. Jest ono w swym kształcie prawnym zdarzeniem umożliwiającym osobom zainteresowanym uzyskanie wiadomości o treści testamentu, a więc i o zapisach na ich rzecz (zob. w szczególności art. 649 § 2 in fine, art. 652 i 653 k.p.c.). Od zapisobierców można zatem oczekiwać dochodzenia roszczenia już niezwłocznie po ogłoszeniu testamentu. Liczenie biegu przedawnienia od tej chwili pozwala też osiągnąć - inaczej niż liczenie w sposób przyjmowany przez zwolenników poglądów zakwestionowanych - cele przedawnienia, do których należy w szczególności przeciwdziałanie wzruszaniu długotrwałych stanów faktycznych. Wreszcie, omawiane rozwiązanie, wykluczając wpływ woli uprawnionego na początek biegu przedawnienia, respektuje myśl przyświecającą normie art. 119 k.c. Wynikająca z art. 981 k.c. norma dotycząca początku biegu przedawnienia w sytuacji, w której spadkodawca określił termin wykonania zapisu, odpowiada uregulowaniu zawartemu w art. 120 § 1 zdanie pierwsze k.c., wynikająca zaś z art. 981 k.c. norma dotycząca początku biegu przedawnienia w sytuacji, w której spadkodawca nie określił terminu wykonania zapisu, odpowiada uregulowaniu zawartemu w art. 120 § 1 zdanie drugie k.c. Artykuł 981 k.c. ani inne przepisy nie dają także podstaw do odsunięcia początku biegu roszczenia dochodzonego przez powoda do dnia 15 grudnia 1995 r., tj. do dnia, w przeddzień którego zapadło postanowienie Sądu Rejonowego zmieniające postanowienie o stwierdzeniu nabycia spadku przez Teresę G. i orzekające, że spadek po Andrzeju J. nabył pozwany Jerzy K. na podstawie testamentu z dnia 31 października 1982 r. Jak wynika z wcześniejszych wyjaśnień, w świetle art. 981 i związanego z nim art. 970 k.c., nie ma żadnego znaczenia dla określenia początku biegu roszczenia z tytułu zapisu wydanie lub nie wydanie postanowienia stwierdzającego nabycie spadku przez osobę, do której roszczenie jest kierowane, ani to, czy postanowienie o stwierdzeniu nabycia spadku obejmującego przedmiot zapisu zapadło na rzecz innej osoby. W fakcie wieloletniego funkcjonowania w obrocie prawnym prawomocnego postanowienia stwierdzającego nabycie spadku po Andrzeju J. przez Teresę G. nie sposób też dopatrzyć się przyczyny uzasadniającej wstrzymanie początku lub zawieszenie biegu przedawnienia dochodzonego roszczenia. Okoliczność ta, sama, ani wespół z faktem "podwójnego stwierdzenia nabycia spadku", tj. stwierdzenia jednocześnie nabycia spadku także przez pozwanego, nie wchodzi w zakres żadnego z punktów art. 121 k.c. W szczególności odpada zakwalifikowanie jej jako stanu uniemożliwiającego dochodzenie objętego pozwem roszczenia, porównywalnego, w myśl paremii agere non valenti non currit praescriptio, z wymienionym w art. 121 pkt 4 k.c. stanem siły wyższej (por. wyrok Sądu Najwyższego z dnia 9 maja 2003 r., V CK 13/03, OSP 2004, nr 4, poz. 53 i uchwała Sądu Najwyższego z dnia 16 stycznia 2004, III CZP 101/03, OSNC 2005, nr 4, poz. 58). Jest tak dlatego, że przesłankę dochodzonego roszczenia stanowi powołanie pozwanego do spadku na podstawie testamentu obciążającego go zapisem na rzecz powoda. Dopóty, dopóki nie uprawomocniło się postanowienie o stwierdzeniu nabycia spadku po Andrzeju J. na rzecz Teresy G. powód mógł dowodzić powołania pozwanego do spadku na zasadach ogólnych, a więc nie tylko za pomocą postanowienia o stwierdzeniu nabycia spadku przez pozwanego (por. uchwała Sądu Najwyższego z dnia 21 kwietnia 1967 r., III CZP 29/67, OSNCP 1967, nr 12, poz. 214 i wyrok Sądu Najwyższego z dnia 19 czerwca 1975 r., III CRN 102/75, OSNCP 1976, nr 6, poz. 139). Mógł więc wtedy bez przeszkód wytoczyć powództwo skierowane na dochodzenie roszczenia o wykonanie zapisu i tym samym przerwać bieg przedawnienia tego roszczenia (art. 123 § 1 pkt 1 k.c.). Możliwość taką zachował jednak również po uprawomocnieniu się wspomnianego postanowienia. Dopóki ono istniało, dopóty jego powództwo nie mogło być wprawdzie uwzględnione (art. 968 § 1 w związku z art. 1025 § 2 k.c.), ale mógł on po wytoczeniu powództwa i przerwaniu biegu przedawnienia dochodzonego roszczenia wnieść o zawieszenie postępowania na podstawie art. 177 § 1 pkt 1 k.p.c. do czasu rozstrzygnięcia wniosku o zmianę tego postanowienia (art. 679 k.p.c.). Jego interes prawny w wystąpieniu o zmianę wspomnianego postanowienia nie budziłby jakichkolwiek wątpliwości, skoro w omawianej sytuacji tylko stwierdzenie nabycia spadku przez pozwanego otwierało możliwość uwzględnienia powództwa o wykonanie zapisu przez pozwanego. Należy jeszcze dodać, że gdyby nawet wniosek powoda o zawieszenie postępowania nie został uwzględniony, a jego powództwo oddalone z powołaniem się na prawomocne stwierdzenie nabycia spadku przez Teresę G., wytoczenie tego powództwa nie pozostałoby bez wpływu na bieg przedawnienia roszczenia powoda o wykonanie zapisu przez pozwanego, przerwałoby bowiem bieg przedawnienia roszczenia powoda i spowodowało jego zawieszenie do czasu uprawomocnienia się wyroku oddalającego powództwo (art. 124 § 2 k.c.). Oddalenie powództwa, inaczej niż np. zwrot pozwu (art. 130 § 2 k.p.c.), nie pozbawia wniesionego pozwu wpływu na bieg przedawnienia dochodzonego roszczenia. Z przedstawionych przyczyn Sąd Najwyższy na podstawie art. 393 13 § 1 k.p.c. orzekł, jak w sentencji. Uchwała Sądu Najwyższego z dnia 19 kwietnia 2002 r. III CZP 18/02 Instalowanie kanalizacji sanitarnej, opadowej i wodociągu na nieruchomości, będącej przedmiotem współwłasności, może mieścić się w ramach zwykłego zarządu, jeżeli nieruchomość służy współwłaścicielom wyłącznie do ułatwienia korzystania z innych nieruchomości (wspólna droga), a wymieniona na wstępie inwestycja ma na celu zwiększenie użyteczności jednej z nich. OSNC 2003/2/18, Prok.i Pr.-wkł. 2002/12/39, OSP 2003/7-8/94, Wokanda 2002/11/6, Wokanda 2002/7- 8/10, Biul.SN 2002/4/11, M.Prawn. 2003/1/31, M.Prawn. 2002/16/725 55488 Dz.U.1964.16.93: art. 201 glosa aprobująca: Uliasz M. Glosa do uchwały SN z dnia 19 kwietnia 2002 r., III CZP 18/02. Skład orzekający Sędzia SN Hubert Wrzeszcz (przewodniczący) Sędzia SN Elżbieta Skowrońska-Bocian Sędzia SN Stanisław Dąbrowski (sprawozdawca) Sentencja Sąd Najwyższy w sprawie z wniosku Krystyny T. i Bogdana T. przy uczestnictwie Zbigniewa M., Bożeny M. i małoletniego Michała T. o upoważnienie do dokonania czynności, po rozstrzygnięciu w Izbie Cywilnej na posiedzeniu jawnym w dniu 19 kwietnia 2002 r., przy udziale prokuratora Prokuratury Krajowej Jana Szewczyka, zagadnienia prawnego przedstawionego przez Sąd Okręgowy w Krakowie postanowieniem z dnia 5 marca 2002 r.: "Czy instalowanie kanalizacji sanitarnej, opadowej i wodociągu przez współwłaścicieli na nieruchomości gruntowej, będącej przedmiotem współwłasności (wspólnej drogi), stanowi czynność mieszczącą się w ramach zwykłego zarządu w sytuacji gdy inwestycja ta nie jest niezbędna dla normalnego, niezakłóconego korzystania z niej zgodnie z jej przeznaczeniem, a ma na celu jedynie zwiększenie użyteczności innej nieruchomości?" podjął uchwałę: Instalowanie kanalizacji sanitarnej, opadowej i wodociągu na nieruchomości, będącej przedmiotem współwłasności, może mieścić się w ramach zwykłego zarządu, jeżeli nieruchomość służy współwłaścicielom wyłącznie do ułatwienia korzystania z innych nieruchomości (wspólna droga), a wymieniona na wstępie inwestycja ma na celu zwiększenie użyteczności jednej z nich. Uzasadnienie faktyczne Sąd Rejonowy dla Krakowa-Podgórza w Krakowie postanowieniem z dnia 30 marca 2001 r. upoważnił Bogdana i Krystynę małżonków T. do przeprowadzenia przez działkę nr 93/1 położoną w K.P. kanalizacji sanitarnej, opadowej oraz wodociągowej do budynku mieszkalnego przy ul. B. nr 44a, posadowionego na działce nr 93/3. Sąd Rejonowy poczynił następujące ustalenia. Współwłaścicielami nieruchomości stanowiącej działkę nr 93/3, zabudowanej domem mieszkalnym, do którego ma być doprowadzona kanalizacja, są w 1/2 części na prawach wspólności ustawowej Bogdan T. i Krystyna T. i w 1/2 części ich małoletni syn Michał T. Działka nr 93/1 stanowi drogę dojazdową do powyższej nieruchomości oraz do nieruchomości obejmującej działkę nr 93/21, której współwłaścicielami są uczestnicy Zbigniew M. i Bożena M. Działka nr 93/1 pozostaje we współwłasności wnioskodawców w 1/4 części, małoletniego Michała T. w 1/4 części oraz Zbigniewa i Bożeny M. w 1/4 części. Droga dojazdowa została jesienią 1999 r. przez uczestników Zbigniewa i Bożenę M. na ich koszt wysypana tłuczniem, a następnie utwardzona. Wnioskodawcy zadeklarowali, że po otrzymaniu rachunków zwrócą połowę kosztów utwardzenia drogi, a po dokonaniu podłączenia do głównego kolektora przywrócą stan poprzedni drogi. Sąd Rejonowy uznał, że okoliczność, iż uczestnicy własnym nakładem pracy i kosztów utwardzili wspólną drogę, nie może wnioskodawcom zamykać możliwości doprowadzenia kanalizacji do budynku, tym bardziej, że prace związane z doprowadzeniem kanalizacji tylko częściowo ograniczą możliwość korzystania z nieruchomości wspólnej. Zdaniem Sądu, możliwość zrealizowania inwestycji zapewni wnioskodawcom prawidłowe korzystanie z nieruchomości, na której posadowiony jest budynek, w którym mieszkają, i brak podstaw do uniemożliwienia im usprawnienia korzystania zarówno z samego budynku, jak i nieruchomości. W ocenie Sądu Rejonowego, czynność, do której wykonania wnioskodawcy żądali upoważnienia, jest czynnością zwykłego zarządu rzeczą wspólną, więc żądanie wniosku znajduje podstawę w art. 201 k.c. Na poparcie swojego stanowiska Sąd Rejonowy przytoczył pogląd prawny Sądu Najwyższego wyrażony w postanowieniu z dnia 21 listopada 1980 r., III CRN 166/80 (OSNC 1981, nr 6, poz. 111). Przy rozpoznaniu apelacji uczestników postępowania od powyższego postanowienia Sądowi Okręgowemu w Krakowie nasunęło się zagadnienie prawne, sformułowane w sentencji postanowienia. Sąd Okręgowy miał na względzie, że w sytuacji, w której przeprowadzenie przez nieruchomość wspólną (drogę) urządzeń nie jest niezbędne dla normalnego, niezakłóconego korzystania z niej zgodnie z jej przeznaczeniem, a służy wyłącznie właścicielom innej nieruchomości, to uprawnienie to odpowiada treści służebności gruntowej. Ustanowienie służebności jest obciążeniem nieruchomości i bezsprzecznie stanowi czynność przekraczającą zakres zwykłego zarządu. Powołując się na uzasadnienie uchwały składu siedmiu sędziów Sądu Najwyższego z dnia 25 marca 1994 r., III CZP 182/93 (OSNCP 1994, nr 7-8, poz. 146), Sąd Okręgowy stwierdził, że na tle art. 199 i 201 k.c. ugruntowany jest pogląd, zgodnie z którym do zakresu zwykłego zarządu należą czynności związane z bieżącą, zwykłą eksploatacją rzeczy i utrzymaniem jej w stanie niepogorszonym. W nawiązaniu do tego poglądu należy rozróżnić sytuację, w której położenie rur kanalizacyjnych jest niezbędne do prawidłowego korzystania z tej drogi (np. odwodnienie), od sytuacji, w której inwestycja ma na celu jedynie zwiększenie użyteczności innej nieruchomości. W tym wypadku, zdaniem Sądu Okręgowego należy przyjąć, że inwestycja stanowi czynność przekraczającą zakres zwykłego zarządu. Uzasadnienie prawne Sąd Najwyższy zważył, co następuje: Do czynności zwykłego zarządu zalicza się wszelkie czynności, mające na celu utrzymanie rzeczy w dotychczasowym stanie oraz zarządzanie nią dla umożliwienia korzystania z niej i pobierania pożytków, nie ma jednak ustawowej definicji czynności zwykłego zarządu oraz niemożliwe jest ich wyczerpujące skatalogowanie. Należy zauważyć, że w uzasadnieniu powoływanej przez Sąd Okręgowy uchwały Sądu Najwyższego z dnia 25 marca 1994 r., powziętej w składzie siedmiu sędziów, wskazano, że zmiany występujące w obrębie stosunków społeczno-gospodarczych, wymuszają rozszerzanie zakresu czynności zwykłego zarządu. Mając na względzie, że obecnie kanalizacja należy do urządzeń niezbędnych dla zaspokojenia potrzeb elementarnych, można uznać, iż jej instalowanie na nieruchomości, na której znajduje się budynek mieszkalny, mieści się w ramach czynności zwykłego zarządu. W konkretnej sprawie problem jest o tyle bardziej złożony, że instalacja kanalizacyjna ma być przeprowadzona przez nieruchomość objętą współwłasnością, służyć zaś ma korzystaniu z innej nieruchomości. Zgodzić się trzeba z poglądem, że inwestycje, które mają na celu zwiększenie użyteczności innej nieruchomości, na ogół przekraczają zakres zwykłego zarządu, nie dotyczy to jednak sytuacji, gdy wyłącznym przeznaczeniem nieruchomości jest uzyskanie przez jej właścicieli możliwości korzystania z innych nieruchomości. Wspólna nieruchomość służy współwłaścicielom wyłącznie jako droga dojazdowa do innych ich nieruchomości, toteż przeprowadzenie przez nią instalacji kanalizacyjnej pozostaje w zgodzie z jej służebnym charakterem, dlatego - jako mieszczące się w ramach służebnego przeznaczenia nieruchomości - może być uznane za czynność zwykłego zarządu. Dla oceny, czy zamierzona przez wnioskodawców inwestycja nie przekracza granic zwykłego zarządu, nie jest bez znaczenia, że z dokonanych przez Sąd pierwszej instancji ustaleń faktycznych wynika, iż użyteczność wspólnej nieruchomości jako drogi pogorszy się tylko przejściowo, na czas wykonywania na niej prac, a po ich wykonaniu, przywrócony zostanie poprzedni stan drogi. Z powyższych względów Sąd Najwyższy na podstawie art. 390 k.p.c., rozstrzygnął przedstawione zagadnienie prawne, jak w uchwale. Uchwała Sądu Najwyższego z dnia 8 lutego 1984 r. III CZP 1/84 Przy obliczaniu zachowku wartość spadku ustala się według cen z chwili jego otwarcia. LEX nr 5205, OSP 1985/4/75 5205 Dz.U.1964.16.93: art. 991 glosa: Kordasiewicz B. Glosa do uchwały SN z dnia 8 lutego 1984 r., III CZP 1/84. Skład orzekający Przewodniczący: Sędzia SN K. Kołakowski (spr.). Sędziowie SN: R. Czarnecki, A. Wielgus. Protokolant: B. Krzyżewska. Sentencja Sąd Najwyższy w sprawie z powództwa Bronisławy W. i Ryszarda C. przeciwko Halinie S. o zapłatę po rozpoznaniu na posiedzeniu jawnym dnia 8 lutego 1984 r. zagadnienia prawnego przekazanego przez Sąd Wojewódzki w Szczecinie postanowieniem z dnia 8 listopada 1983 r., sygn. akt I Cr 622/83, do rozstrzygnięcia w trybie art. 391 k.p.c.: Według jakiej daty należy obliczać wartość spadku w celu określenia wysokości zachowku dla osób uprawnionych do zachowku w sytuacji, kiedy wartość spadku w dacie otwarcia spadku jest kilkakrotnie niższa od wartości spadku w dacie rozstrzygnięcia roszczenia o zachowek? podjął następującą uchwałę: Przy obliczaniu zachowku wartość spadku ustala się według cen z chwili jego otwarcia. Uzasadnienie faktyczne Przedstawione zagadnienie prawne powstało przy rozpoznawaniu przez Sąd Wojewódzki rewizji od wyroku Sądu Rejonowego, w którym przyjął on za podstawę ustalenia wysokości zachowku wartość spadku według cen z daty jego otwarcia. Zdaniem tego Sądu, mimo iż w równolegle toczącym się postępowaniu o zniesienie współwłasności wartość nieruchomości spadkowej została ustalona według wyższych cen, jakie istniały w chwili dokonywania podziału, za aktualny należy uznać wyrażony przez komentatorów pogląd, że w sprawie o zachowek przyjmuje się wartość spadku z chwili jego otwarcia. Sąd Wojewódzki, wskazując, iż przytoczone przez Sąd I instancji stanowisko znajduje poparcie w doktrynie i orzecznictwie Sądu Najwyższego, podniósł jednak, że w sytuacji, gdy zachowek jest prawem majątkowym o charakterze rekompensaty moralno-ekonomicznej, wiążącej się z bliskimi stosunkami rodzinnymi między spadkodawcą a osobą uprawnioną ustawowo do zachowku, utrzymywanie tej wykładni w obecnej sytuacji społeczno-ekonomicznej byłoby krzywdzące dla osób uprawnionych, zaś zachowek przestałby spełniać swoją moralno-społeczną i rodzinno-prawną rolę, jaką wyznaczył tej instytucji ustawodawca. Uzasadnienie prawne Rozstrzygając to zagadnienie Sąd Najwyższy miał na uwadze, co następuje: Sąd Wojewódzki przyjął założenie, że w Kodeksie cywilnym nie zamieszczono przepisu, który wyraźnie rozstrzygałby kwestię, według jakiej daty należy obliczać wartość spadku w celu ustalenia wysokości zachowku. Założenie to nie jest w pełni trafne, ponieważ jednolite dotychczas stanowisko, iż decydująca jest chwila otwarcia spadku, oparte zastało na analizie przepisów tego Kodeksu. W szczególności Sąd Najwyższy, przyjmując w uchwale z dnia 18 października 1974 r., sygn. akt III CZP 55/74 (OSNCP 1975, z. 12, poz. 163), że przy obliczaniu zachowku ustala się wartość wkładu na rachunku walutowym, według relacji obowiązującej w chwili otwarcia spadku przy skupie bonów Banku za złote obiegowe, wskazał w uzasadnieniu, że w Kodeksie cywilnym dokonano zmiany stanu prawnego w tej mierze w porównaniu z przepisami poprzednio obowiązującego Prawa spadkowego. O ile bowiem w art. 160 § 1 pr. spadk. przewidywano ustalenie wartości stanu czynnego spadku dla obliczenia zachowku przez zestawienie wszystkich należących do spadku praw według ich stanu z chwili otwarcia spadku, ale według wartości z chwili sporządzania tego zestawienia, to do Kodeksu cywilnego unormowanie takie nie zostało recypowane. Choć więc nie rozstrzygnięto tej sprawy odmiennie wyraźnym przepisem, to o zmianie stanu prawnego świadczy treść przepisu art. 995 k.c., według którego wartość przedmiotu darowizny doliczalnej oblicza się według stanu z chwili jej dokonania, a według cen z chwili otwarcia spadku, a zatem odmiennie, niż miało to - konsekwentnie do unormowania z art. 160 § 1 pr. spadk. - miejsce w poprzednim stanie prawnym według art. 163 § 1 pr. spadk., w którym nakazywano przyjęcie także wartości darowizny w chwili sporządzania zestawienia. Wyraźna zmiana sposobu oszacowania takiej darowizny stoi na przeszkodzie stosowaniu innego kryterium przy ustalaniu składników majątku spadkowego. Przyjęcie odmiennych zasad nie miałoby racjonalnego uzasadnienia i prowadziłoby do wyników przypadkowych (np. w razie zmiany cen ) i rozstrzygnięć krzywdzących jedną albo drugą stronę. Na tle argumentów podniesionych przez Sąd Wojewódzki można więc stwierdzić, że były one przedmiotem także dotychczasowych rozważań w tej kwestii. Wychodząc z założenia, że w interesie społecznym leży szybkie realizowanie zobowiązań, w tym i z tytułu zachowku, Sąd Najwyższy jednocześnie wskazał w uzasadnieniu powołanej uchwały, że odpowiada to interesom samych stron. Przemawiają za tym stanowiskiem także dalsze argumenty. Przede wszystkim podkreślenia wymaga, że rozwiązanie przyjęte w Kodeksie cywilnym na charakter systemowy i bardziej spójnie niż w poprzednim stanie prawnym ujmuje wszystkie więżące się z tę kwestią elementy. Obowiązek zaspokojenia roszczeń o zachowek zaliczony został w art. 922 § 3 k.c. do długów spadkowych, a zatem określenie wysokości należności z tego tytułu, według cen z chwili otwarcia spadku, zbieżne jest zarówno z zasadami ustalania stanu czynnego spadku, jak i odpowiedzialności za długi spadku. Odpowiednio również uregulowano w art. 1007 § 1 i 2 k.c. początek biegu przedawnienia roszczenia o zachowek. Dalsze argumenty można wyprowadzić również z unormowania zawartego w art. 991 § 2 k.c. Gdyby bowiem przyjąć, że wysokość zachowku miałaby być ustalana według cen z chwili zaspakajania tego roszczenia, to pozostawałoby to w wyraźnej sprzeczności z obowiązkiem ustalania wartości już otrzymanej części zachowku w postaci uczynionej przez spadkodawcę darowizny, powołania do spadku lub w postaci zapisu, według cen z chwili otwarcia spadku. Prowadziłoby to więc do rozbieżnego sposobu ustalania poszczególnych elementów, składających się w takich przypadkach na część zachowku już otrzymaną i wymagającą jeszcze uzupełnienia. Istotne znaczenie musi mieć także i to i, że w zdecydowanej większości wypadków, w skład majątków spadkowych wchodzą w naszej sytuacji społeczno-gospodarczej przedmioty własności osobistej, a więc służące zaspokajaniu osobistych potrzeb materialnych spadkobiercy i jego bliskich (art. 132 k.c.). W typowych więc sytuacjach, przyjęcie odmiennych od dotychczas utrwalonych zasad równałoby się konieczności nadmiernego obciążania tych osób obowiązkami z tytułu zachowku, w sposób tym samym odbiegający od użytkowego przeznaczenia majątku spadkowego przez nich odziedziczonego z woli spadkodawcy. W tej sytuacji, słusznościowe elementy przytaczane przez Sąd Wojewódzki, z powołaniem się na obecną, szczególną sytuację społeczno-ekonomiczną kraju, nie mogą prowadzić do doraźnych prób odstąpienia od zasad wynikających z obowiązującego prawa. Dostosowanie rozstrzygnięć sądowych do zmieniających się warunków społeczno-gospodarczych jest bowiem możliwe tylko w granicach wynikających z aktualnego stanu prawnego, przy uwzględnieniu trwałych prawideł: jego wykładni i stosowania. Z tych względów i na podstawie art. 391 k.p.c. Sąd Najwyższy udzielił odpowiedzi, jak w sentencji uchwały. 
Uchwała Sądu Najwyższego 7 sędziów - zasada prawna z dnia 26 marca 1985 r. III CZP 75/84 Obliczenie zachowku następuje na podstawie wartości spadku ustalonej według cen z daty orzekania o roszczeniach z tego tytułu. OSNC 1985/10/147 3078 Dz.U.1964.16.93: art. 991; art. 1011 glosa: Mączyński A. Glosa do uchwały SN z dnia 26 marca 1985 r., III CZP 75/84. przegląd orzeczn.: Skowrońska E. Przegląd orzecznictwa z zakresu prawa spadkowego. Skład orzekający Przewodniczący: Prezes SN W. Sutkowski. Sędziowie SN: R. Czarnecki, S. Dmowski, W. Kuryłowicz, W. Łysakowski, Z. Marmaj, K. Piasecki (sprawozdawca). Sentencja Sąd Najwyższy z udziałem prokuratora Prokuratury Generalnej PRL, R. Wyrzykowskiego, w sprawie z powództwa Danuty M., Czesławy W. i Krystyny T. przeciwko Mieczysławowi M. o zachowek po rozpoznaniu na posiedzeniu jawnym zagadnienia prawnego przekazanego przez Sąd Najwyższy na posiedzeniu w dniu 30 października 1984 r. do rozstrzygnięcia składowi siedmiu sędziów Sądu Najwyższego: "Według jakiej daty ustala się wartość spadku w celu obliczenia zachowku?" postanowił podjąć następującą uchwałę i nadać jej moc zasady prawnej: Obliczenie zachowku następuje na podstawie wartości spadku ustalonej według cen z daty orzekania o roszczeniach z tego tytułu. Uzasadnienie faktyczne 1. Przedmiotem pytania prawnego przedstawionego składowi siedmiu sędziów Sądu Najwyższego do rozstrzygnięcia jest kwestia określenia jednego z elementów obliczenia zachowku. Zagadnienie to jest przedmiotem szczególnego zainteresowania sądów. Świadectwem tego są zgłoszone w stosunkowo krótkim czasie zagadnienia prawne przedstawione Sądowi Najwyższemu w trybie art. 391 k.p.c. przez sądy wojewódzkie. Sąd Wojewódzki w Szczecinie postanowieniem z dnia 8 lutego 1983 r. sformułował pytanie, według jakiej daty należy obliczać wartość spadku w celu określenia wysokości zachowku dla osób uprawnionych do zachowku w sytuacji, kiedy wartość spadku w dacie otwarcia spadku jest kilkakrotnie niższa od wartości spadku w dacie roszczenia o zachowek. Sąd Wojewódzki we Wrocławiu postanowieniem z dnia 15 czerwca 1984 r. przedstawił pytanie, czy wysokość zachowku należy obliczać według cen z daty otwarcia spadku, czy też z daty orzekania o zachowku wówczas, gdy w skład majątku spadkowego wchodzi nieruchomość. Wreszcie, Sąd Wojewódzki w Katowicach postanowieniem z dnia 25 lipca 1984 r. przekazał Sądowi Najwyższemu do rozstrzygnięcia zagadnienie prawne, czy dopuszczalne jest w sprawie o zachowek ustalenie wartości spadku według cen obowiązujących w chwili ustalenia zachowku. Pierwsze z wymienionych zagadnień prawnych zostało już rozstrzygnięte przez Sąd Najwyższy w uchwale z dnia 8 lutego 1984 r. III CZP 1/84 w tym sensie, że przy obliczaniu zachowku wartość spadku ustala się według cen z chwili jego otwarcia. Przedstawione obecnie składowi siedmiu sędziów SN przez skład trzech sędziów SN zagadnienie prawne, według jakiej daty ustala się wartość spadku w celu obliczenia zachowku, łączy się bezpośrednio z drugim z kolei wymienionym pytaniem Sądu Wojewódzkiego we Wrocławiu. W uzasadnieniu wydanego w tej sprawie postanowienia o przekazaniu zagadnienia prawnego do rozstrzygnięcia Sądowi Najwyższemu Sąd Wojewódzki rozważa m.in., "czy słuszne jest, aby (ta) różnica (cen) działała tylko na korzyść spadkobiercy testamentowego, z wyłączeniem uprawnionych do zachowku, skoro sama instytucja zachowku bardzo ściśle jest związana z wartością spadkową i stanowi połowę udziału spadku wynikającego z dziedziczenia ustawowego. Argument (...) o szybkim zrealizowaniu zobowiązań z zachowku dotyczy sytuacji, gdy wzrost cen jest powolny i przypadkowy (...), budzi jednak wątpliwości, gdy wzrost cen nieruchomości jest regułą i następuje tak szybko, że działania stron i sądu za nimi nie nadążają". W uzasadnieniu zaś trzeciego w kolejności wymienionego postanowienia o przekazaniu zagadnienia prawnego w trybie art. 391 § 1 k.p.c. Sąd Wojewódzki zaznaczył, że "w aktualnej sytuacji rynkowej, gdy w okresie ostatnich kilku lat ceny wszelkich towarów wzrosły wielokrotnie, przyjęcie cen z chwili otwarcia spadku, zwłaszcza gdy miało ono miejsce przed kilku laty, skutkuje rażącą dysproporcję pomiędzy aktualną wartością spadku a wartością zachowku." 2. Stan dotychczasowego orzecznictwa Sądu Najwyższego w rozważanej materii wyznaczają w istocie rzeczy dwa orzeczenia, w których znalazła wyraz wykładnia mająca ogólny charakter. W uchwale z dnia 18 października 1974 r. III CZP 55/74 (OSNCP 1975, z. 12, poz. 163) Sąd Najwyższy udzielił odpowiedzi, według której przy obliczaniu zachowku ustala się wartość wkładu na oprocentowanym rachunku walutowym krajowca dewizowego "A" w Banku Polska Kasa Opieki SA według określonej przez władze Banku na podstawie wytycznych Ministra Finansów relacji, obowiązującej w chwili otwarcia spadku przy skupie bonów Banku PKO za złote obiegowe. Przy obliczaniu zachowku w sprawie między krajowcami dewizowymi w taki sam sposób ustala się wartość wkładu w obcej walucie wymienialnej na rachunku w banku szwajcarskim. Stosownie do najświeższej uchwały składu trzech sędziów SN z dnia 8 lutego 1984 r. III CZP 1/84 przy obliczaniu zachowku wartość spadku ustala się według cen z chwili jego otwarcia. W jej uzasadnieniu Sąd Najwyższy powołał się na uchwałę z dnia 18 października 1974 r. 3. Analiza przepisów kodeksu cywilnego, składających się na obowiązujący stan prawny, uzasadnia przede wszystkim podstawowy wniosek, że rozważane zagadnienie prawne w swoim zasadniczym kształcie nie jest expressis verbis bezpośrednio uregulowane w żadnym przepisie prawnym. Tego rodzaju, istotna z punktu widzenia możliwych zabiegów interpretacyjnych, ocena stanu prawnego wynika nawet z dotychczasowych wywodów dwóch składów orzekających Sądu Najwyższego. W uchwale z dnia 18 października 1974 r. III CZP 55/74 stwierdzono, że kodeks cywilny ani nie zawiera odpowiednika takiego przepisu (art. 160 pr. spadk.), ani nie rozstrzyga sprawy odmiennie wyraźnym przepisem. Motywy uchwały z dnia 8 lutego 1984 r. III CZP 1/84 zawierają stwierdzenie: "Sąd Wojewódzki przyjął założenie, że w kodeksie cywilnym nie zamieszczono przepisu, który wyraźnie rozstrzygałby kwestię, według jakiej daty należy obliczać wartość spadku w celu ustalenia wysokości zachowku. Założenie to nie jest w pełni trafne, ponieważ jednolite dotychczas stanowisko, iż decydująca jest chwila otwarcia spadku, oparte zostało na analizie przepisów tego kodeksu". W tym stanie rzeczy należy uznać, że rozstrzygnięcie rozważanej kwestii musi nastąpić w drodze wykładni przepisów kodeksu cywilnego regulujących instytucję prawną zachowku (art. 991-1011 k.c.), nie wyłączając całokształtu przepisów o spadkach. Poszukując odpowiednich normatywnych punktów odniesienia dla rozstrzygnięcia analizowanego zagadnienia, w dotychczasowych operacjach interpretacyjnych, punktem wyjścia czyniono przepis według swojej niespornej treści regulujący inne zagadnienie. Chodzi o przepis art. 995 k.c. Przepis ten dotyczy zaliczalności darowizn. Wartość przedmiotu darowizny oblicza się według stanu z chwili jej dokonania, a według cen z chwili otwarcia spadku. Wymaga podkreślenia, że jest to jedyny przepis w tytule o zachowku, który posługuje się terminem "ceny" i wiąże ją z określonym w jednoznaczny prawnie sposób momentem. Przepis o obliczeniu wartości przedmiotu darowizny (art. 995 k.c.) nie może być rozumiany jako przepis wyrażający normę ogólną także poza materią, którą on reguluje, gdyż ma on charakter przepisu cząstkowego, rozstrzygającego konkretną, ściśle oznaczoną kwestię. Uregulowanie określonej kwestii w specyficzny, szczególny lub wyraźny sposób, oznacza z reguły, że ustawodawca w inny, odmienny sposób w pozostałym zespole przepisów reguluje odrębne zagadnienia, które mogłyby być unormowane tak samo lub podobnie jak w normie partykularnej, szczególnej. Norma szczególna, za jaką może być uznany art. 995 k.c., jako odnosząca się do darowizn, potwierdza fakt przyjęcia przez ustawodawcę poza jej zakresem odmiennego uregulowania. Innymi słowy, wyjątek potwierdza odmienną regułę w zakresie zasad i konstrukcji prawnych. Z przepisu art. 995 k.c. nawet pośrednio, implicite nie wynika, że wartość spadku dla celów obliczania zachowku należy obliczać według tych samych zasad co wartość przedmiotu darowizny. Nie ma przy tym znaczenia to, że wartość zachowku, roszczenie o zapłatę sumy pieniężnej potrzebnej do pokrycia zachowku może mieć związek z darowizną. Zależność ta bowiem jest innej natury, z konsekwencjami w innym zakresie. Z faktu, że treścią zachowku jest roszczenie o zapłatę sumy pieniężnej do pokrycia zachowku albo do jego uzupełnienia (art. 991 § 2 k.c., orzecz. Ł.C. 649/50, Zb. urz. 20/51) nie można by wysuwać wniosku, że w grę mogłyby tylko wchodzić ceny z chwili otwarcia spadku. Przepis art. 358 k.c. w tej materii nie ma w ogóle zastosowania. Z żadnego innego z branych pod uwagę przepisów też nie wynika w sposób oczywisty, że na podstawie art. 995 k.c. można konstruować jednolitą, uniwersalną regułę szacowania wartości. Dotychczas przedstawiony wywód interpretacyjny potwierdza możliwe do zrekonstruowania ratio legis art. 995 k.c. Darowizny podlegające doliczeniu (art. 993 i nast. k.c.) stanowią pewne wartości, które mogły być przez obdarowanego spożytkowane lub zużyte w przeszłości. Swoją zasadniczą wartość ekonomiczną reprezentowały one właśnie w przeszłości. Mają one charakter stały w systemie elementów uwzględnianych przy obliczaniu zachowku. Tymczasem wartość masy spadkowej może ulegać zmianie w czasie, na skutek różnych przemian i zdarzeń ekonomicznych. Dla uzasadnienia odmiennej wykładni niż tu reprezentowana nie można też skutecznie powoływać się na wnioski mające wypływać z porównania obecnego stanu prawnego z poprzednim stanem prawnym, zwłaszcza z art. 160 pr. spadk. Zgodnie z art. 160 pr. spadk. z 1946 r., obowiązującego do dnia wejścia w życie kodeksu cywilnego, celem obliczenia zachowku wartość stanu czynnego spadku ustalona była przez zastosowanie wszystkich należących do spadku praw według ich stanu z chwili otwarcia spadku, wartość natomiast wszystkich praw oceniana była według ich wartości w chwili sporządzenia zestawienia. Nie ma jakiejś generalnej reguły interpretacyjnej, stosownie do której nowe, aktualne uregulowanie określonej instytucji lub kwestii prawnej jest zawsze tylko prostą reakcją na poprzedni stan prawny, co w konsekwencji miałoby prowadzić między innymi do rezultatu, że nieuregulowanie określonej kwestii, która była poprzednio unormowana, prowadzi do przeciwnego wniosku. Należy zwrócić uwagę na sposób uzasadnienia w uchwale z dnia 18 października 1974 r. III CZP 55/74. "W poprzednim stanie prawnym decydująca była wartość darowizny w chwili sporządzenia zestawienia (art. 163 § 1 pr. spadk.). Wyraźna zmiana sposobu oszacowania darowizny doliczalnej do spadku stoi na przeszkodzie stosowaniu innego kryterium przy ustalaniu wartości składników majątku spadkowego (...)". Z tej też racji wymaga w konsekwencji podkreślenia, że z poprzednio obowiązującego unormowania nie wynikają żadne pewne i przekonująco rozstrzygające implikacje dla interpretacji art. 995 k.c. 4. Wprawdzie sprawa o zachowek nie może być rozstrzygnięta w postępowaniu działowym (orzeczenie z dnia 31 sierpnia 1966 r. III CR 156/66, OSNCP 1967, z. 2, poz. 35), to jednak dla rozważanego zagadnienia prawnego istotne wnioski wypływają z pewnych reguł dotyczących działu spadku. Jak to wyjaśnił Sąd Najwyższy w wytycznych wymiaru sprawiedliwości i praktyki sądowej w sprawach o dział spadku obejmującego gospodarstwo rolne - uchwała pełnego składu Izby Cywilnej z dnia 15 grudnia 1969 r. III CZP 12/69 (OSNCP 1970, z. 3, poz. 39), w braku szczególnego unormowania w kodeksie cywilnym oszacowanie gospodarstwa rolnego, jak również innych przedmiotów spadkowych następuje według cen w chwili działu, a nie w chwili otwarcia spadku. W tym kontekście należy przypomnieć również uchwałę składu trzech sędziów SN z dnia 27 września 1974 r. III CZP 58/74 (OSNCP 1975, z. 6, poz. 90), w myśl której w dziale spadku na podstawie art. 1035 i nast. k.c. stan spadku ustala się według chwili otwarcia spadku, jego zaś wartość - według cen z chwili dokonania działu. Z tą zasadą materialnoprawną koreluje art. 316 § 1 k.p.c. (uchwała składu siedmiu sędziów SN z dnia 22 września 1983 r. III CZP 23/83, OSNCP 1984, z. 4, poz. 44). Ta zasada, której nie można by podważyć także przez powołanie się na uregulowanie zawarte w art. 995 k.c., chcąc mu nadać - w celu ujednolicenia kryteriów - charakter powszechny, wyraża pewną ogólną regułę, w myśl której rozstrzygające znaczenie ma nie chwila otwarcia spadku (art. 924 i 925 k.c.), ale chwila orzekania (art. 316 § 1 k.p.c.), rozstrzygania o prawach, po uprzednim ich określeniu. W procesie o zachowek - stosownie do swoistej sytuacji procesowej - momentem tym jest, podobnie jak w postępowaniu działowym, data późniejsza niż chwila otwarcia spadku. Dzięki temu w obu tych wypadkach zagwarantowana jest możliwość uwzględnienia realnej wartości, którą wyrażają aktualne ceny. Z punktu widzenia lansowanego kierunku wykładni istotne znaczenie ma również funkcja zachowku. Przejawia się ona w idei rozszerzania, zakresu ochrony członków najbliższej rodziny (art. 991 k.c.). Zachowek jest w pewnym sensie zastępczą formą dziedziczenia. Ma on zapewnić określonym podmiotom korzyści związane ze spadkobraniem. Nie ma żadnych racji społecznych przemawiających przeciwko jednakowemu traktowaniu, gdy chodzi o określenie wartości, spadkobierców i osób uprawnionych do zachowku lub mających roszczenie o jego uzupełnienie (art. 991 § 2 k.c.). Nie zachodzą też żadne prawne i społecznie uzasadnione racje, aby brać w ochronę właśnie zobowiązanego do zaspokojenia roszczeń o zachowek przed nadmiernym obciążeniem - kosztem uprawnionego do zachowku. Powoływanie się na względy słuszności mające przemawiać za dotychczasową wykładnią jest nietrafne. Przeciwnie, słuszność bowiem wymaga, aby uwzględniać zmiany cen, co nie może być uważane za nieistotne "okoliczności przypadkowe". 5. Do odmiennych wniosków nie prowadzi podkreślenie w uchwale z dnia 8 lutego 1984 r. III CZP 1/84 tego, że rozwiązanie przyjęte w kodeksie cywilnym ma charakter systemowy i bardziej spójnie niż w poprzednim stanie prawnym ujmuje wszystkie wiążące się z tą kwestią elementy. Ta jednak cecha nowej legislacji nie wyłącza potrzeby zachowania określonej dyferencjacji w rozwiązywaniu różnorodnych problemów. W szczególności z tego, że roszczenie o zachowek należy do długów spadkowych (art. 922 § 3 k.c.), nie wypływa żaden argument dla niniejszych rozważań. Dla przyjęcia określenia kierunku wykładni nie ma znaczenia uregulowanie w art. 1007 k.c. przedawnienia roszczenia uprawnionego z tytułu zachowku. Nie jest istotny argument, że przyjęcie za podstawę cen z chwili otwarcia spadku skłania obie strony do szybkiego realizowania zobowiązań z tytułu zachowku (uchwała z dnia 18 października 1974 r.). Z tych wszystkich względów należało przedstawione zagadnienie prawne rozstrzygnąć w sposób określony w sentencji uchwały. 
Wyrok Sądu Najwyższego z dnia 25 maja 2005 r. I CK 765/04 1. Wartość spadku w celu określenia zachowku ustala się według cen z chwili orzekania o zachowku. Chwilą tą powinna być chwila orzekania przez Sąd drugiej instancji, jako sąd merytorycznie rozpoznający sprawę. 2. Pomimo uchylenia art. 3 § 2 k.p.c. i innych zmian w Kodeksie postępowania cywilnego nie można przyjąć, że działanie sądu zmierzające z urzędu do ustalenia prawdziwych okoliczności mających istotne znaczenie dla rozstrzygnięcia sprawy stanowi uchybienie procesowe. Mogłoby stanowić takie uchybienie tylko wówczas, gdyby łączyło się z naruszeniem zasady kontradyktoryjności, przez pozbawienie strony możności udziału w istotnej części postępowania lub możności wypowiedzenia się co do czynności dokonanych z urzędu przez sąd. LEX nr 180835 180835 Dz.U.1964.43.296: art. 3; art. 233 Dz.U.1964.16.93: art. 991 Skład orzekający Przewodniczący: Sędzia SN Henryk Pietrzkowski. Sędziowie SN: Maria Grzelka, Marek Sychowicz (spr.). Sentencja Sąd Najwyższy w sprawie z powództwa Emiliana C. przeciwko Tadeuszowi B. o zachowek, po rozpoznaniu na rozprawie w Izbie Cywilnej w dniu 25 maja 2005 r. kasacji pozwanego od wyroku Sądu Apelacyjnego z dnia 25 czerwca 2004 r., oddala kasację. Uzasadnienie faktyczne Wyrokiem z dnia 25 czerwca 2004 r. Sąd Apelacyjny zmienił wyrok Sądu Okręgowego z dnia 14 stycznia 2003 r. w ten sposób, że zasądził od pozwanego Tadeusza B. na rzecz powoda Emiliana C., ponad zasądzoną tym wyrokiem kwotę 41.914,96 zł z odsetkami ustawowymi, dalszą kwotę 24.166,10 zł z odsetkami ustawowymi od dnia 14 stycznia 2003 r. tytułem zachowku ze spadku pozostawionego przez Elżbietę C., zmarłą w dniu 30 lipca 1994 r., oddalił apelację powoda w pozostałej części i orzekł o kosztach procesu w drugiej instancji oraz wydatkach wyłożonych przez Skarb Państwa. Rozstrzygnięcie to jest wynikiem ustaleń, według których powód (ojciec spadkodawczyni) był trwale niezdolny do pracy w chwili otwarcia spadku, a zatem należy mu się nie jak przyjął Sąd pierwszej instancji dwie trzecie, ale połowa wartości udziału spadkowego, który by mu przypadał przy dziedziczeniu ustawowym i że dla ustalenia wartości tego udziału miarodajna jest kwota 674.339,04 zł, odpowiadająca wartości nieruchomości wchodzącej w skład spadku według cen z dnia 14 stycznia 2003 r., a nie przyjęta przez Sąd pierwszej instancji kwota 559.000 zł, odpowiadająca wartości tej nieruchomości według cen z dnia 31 stycznia 1999 r. Wymieniony na wstępie wyrok w części zmieniającej wyrok Sądu pierwszej instancji i orzekającej o kosztach procesu w drugiej instancji oraz wydatkach wyłożonych przez Skarb Państwa zaskarżył kasacją pozwany. Podstawę kasacji stanowią: I. naruszenie prawa materialnego, a to 1) art. 991 § 1 k.c. przez przyjęcie, że późniejsze niż chwila otwarcia spadku orzeczenie Komisji Lekarskiej ds. Inwalidztwa, uznające powoda za inwalidę II grupy może być utożsamione z przyjęciem "trwałej niezdolności do pracy" w chwili otwarcia spadku, 2) art. 922 § 1 i 3 k.c. przez przyjęcie, że połowa wartości samochodu i wyposażenia mieszkania należna pozwanemu na zasadzie współwłasności może być zaliczona do wartości spadku, a także przez odmowę zaliczenia do długów spadkowych pożyczki zaciągniętej przez spadkodawczynię, spłaconej przez pozwanego, II. naruszenie przepisów postępowania, a to 1) art. 378 § 1 w zw. z art. 229 k.p.c. przez wykroczenie poza granice zaskarżenia i poszukiwanie z urzędu innych podstaw, mimo że strony zgodziły się na wycenę nieruchomości przyjętą za podstawę wyroku przez Sąd pierwszej instancji, 2) art. 232 k.p.c. przez naruszenie zasady kontradyktoryjności i przeprowadzenie dowodu z uzupełniającej opinii biegłego, mimo sprzeciwu powoda jako osoby skarżącej i 3) art. 328 w zw. z art. 233 § 1 k.p.c. przez nieuwzględnienie przy ustalaniu wartości spadku, że połowa samochodu i mebli stanowi własność pozwanego, a także niewliczenie do długów spadku spłaconej przez pozwanego pożyczki zaciągniętej przez spadkodawczynię. Skarżący wniósł o uchylenie wyroku Sądu Apelacyjnego w zaskarżonej części i przekazanie sprawy w tym zakresie wymienionemu Sądowi do ponownego rozpoznania. Uzasadnienie prawne Sąd Najwyższy zważył, co następuje: I. 1. Wprawdzie w apelacji powód wprost nie zarzucił ustalenia wartości spadku według cen z niewłaściwej chwili, ale zaskarżając wyrok w części oddalającej powództwo, zakwestionował - jako zaniżoną - wysokość zachowku określoną przez Sąd pierwszej instancji. Sąd Apelacyjny wyszedł z prawidłowego założenia, że wartość spadku w celu określenia zachowku ustala się według cen z chwili orzekania o zachowku (uchwała składu siedmiu sędziów Sądu Najwyższego z dnia 26 marca 1985 r., III CZP 75/84, OSNCP 1985, nr 10, poz. 147). W sytuacji gdy wartość nieruchomości wchodzącej w skład spadku została określona przez Sąd pierwszej instancji według cen z dnia 31 stycznia 1999 r., a więc z chwili znacznie wcześniejszej niż chwila orzekania o zachowku, nie było uchybieniem Sądu Apelacyjnego dopuszczenie z urzędu dowodu z uzupełniającej opinii biegłego, celem ustalenia wartości nieruchomości wchodzącej w skład spadku według cen z chwili orzekania o zachowku. Na marginesie należy zauważyć, że chwilą tą była, nie tak jak przyjął Sąd Apelacyjny, chwila orzekania przez Sąd pierwszej instancji, ale powinna nią być chwila orzekania przez Sąd drugiej instancji, jako sąd merytorycznie rozpoznający sprawę. Dopuszczając z urzędu dowód z uzupełniającej opinii biegłego Sąd Apelacyjny nie naruszył art. 378 § 1 k.p.c., gdyż w ten sposób nie wykroczył poza granice apelacji wniesionej przez powoda. Granice te wyznacza bowiem oznaczenie zaskarżonego wyroku w apelacji oraz wskazany w apelacji zakres zaskarżenia tego wyroku. Granic apelacji nie wyznaczają zarzuty, na których została ona oparta. Dopuszczając z urzędu dowód z uzupełniającej opinii biegłego Sąd Apelacyjny nie naruszył także ani art. 229 k.p.c. w brzmieniu obowiązującym przed zmianą dokonaną ustawą z dnia 22 grudnia 2004 r. o zmianie ustawy - Kodeks postępowania cywilnego oraz ustawy - Prawo o ustroju sądów powszechnych (Dz. U. z 2005 r. Nr 13, poz. 98), ani art. 232 k.p.c. Według pierwszego z tych przepisów nie wymagają dowodu fakty przyznane w toku postępowania przez stronę przeciwną. Takim faktem w rozpoznawanej sprawie było przyznanie przez pozwanego wartości nieruchomości według cen z dnia 31 stycznia 1999 r. Twierdzeniami powoda, przyznanymi przez pozwanego, nie została jednakże objęta wartość nieruchomości - mająca znaczenie dla rozstrzygnięcia sprawy - w chwili orzekania o zachowku. Czym innym jest okoliczność, że żadna ze stron postępowania nie zgłosiła twierdzeń co do tej wartości i obie strony zadowoliły się przyjęciem na użytek rozpoznawanej sprawy cen z innej chwili. Poza tym, według art. 229 k.p.c., przyznanie bezwzględnie nie wiąże sądu; sąd mógł nie poprzestać na przyznaniu, jeżeli budziło ono wątpliwości co do swej zgodności z rzeczywistym stanem rzeczy. Jeżeli przyznanie obejmowało okoliczności faktyczne, które nie były w świetle prawa materialnego wystarczające do rozstrzygnięcia sprawy, Sąd Apelacyjny mógł - pomimo przyznania - podjąć działanie do ustalenia tych okoliczności. Wprawdzie według art. 232 k.p.c. to strony są obowiązane wskazywać dowody dla stwierdzenia faktów, z których wywodzą skutki prawne, ale sąd może dopuścić dowód niewskazany przez stronę. Wykładnia tego przepisu prowadzi do wniosku, że jego naruszeniem może być niedopuszczenie przez sąd z urzędu dowodu w sytuacji, gdy okoliczności sprawy wymagały jego przeprowadzenia, ale naruszeniem tego przepisu nie jest dopuszczenie przez sąd z urzędu dowodu jeżeli sąd uznał za potrzebne przeprowadzenie tego dowodu. Pomimo uchylenia art. 3 § 2 k.p.c. i innych zmian w Kodeksie postępowania cywilnego nie można przyjąć, że działanie sądu zmierzające z urzędu do ustalenia prawdziwych okoliczności mających istotne znaczenie dla rozstrzygnięcia sprawy stanowi uchybienie procesowe. Mogłoby stanowić takie uchybienie tylko wówczas, gdyby łączyło się z naruszeniem zasady kontradyktoryjności, przez pozbawienie strony możności udziału w istotnej części postępowania lub możności wypowiedzenia się co do czynności dokonanych z urzędu przez sąd. Z taką sytuacją nie mamy jednak do czynienia w rozpoznawanej sprawie. 2. W uzasadnieniu kasacji skarżący wytknął Sądowi Apelacyjnemu niekonsekwencję polegającą na ustaleniu z urzędu wartości nieruchomości wchodzącej w skład spadku według cen z daty orzekania o zachowku i zaniechaniu takiego ustalenia co do wartości samochodu i wyposażenia mieszkania (mebli). Zarzut ten, niemający postaci podstawy kasacyjnej, uchyla się spod rozpoznania Sądu Najwyższego. Na marginesie tylko należy zauważyć, że gdyby stanowić miał on o naruszeniu przepisów postępowania, to trudno byłoby przyjąć, że zarzucane uchybienie mogło mieć istotny wpływ na wynik sprawy. Wartość samochodu i wyposażenia mieszkania, jeżeli uległaby zmianie, to zapewne ze względu na charakter tych przedmiotów uległaby ona obniżeniu. Poza tym stosunkowo niewielka wartość tych przedmiotów (samochód - 12 000 zł, wyposażenie mieszkania - 6.000 zł) w porównaniu do wchodzącej w skład spadku nieruchomości, nawet po jej zmianie w nieznacznym tylko stopniu miałaby wpływ na wielkość zachowku należnego powodowi. 3. Sąd pierwszej instancji nie poczynił żadnych ustaleń wskazujących, że samochód i urządzenie mieszkania (meble) stanowią majątek wspólny spadkodawczyni i pozwanego, a apelacja powoda nie zawierała w tym zakresie żadnych zarzutów. Materiał zebrany w sprawie nie dawał zatem Sądowi Apelacyjnemu podstawy do ustalenia, że w skład spadku po Elżbiecie C. wchodzi jedynie udział w samochodzie i meblach, odpowiadający udziałowi spadkodawczyni w majątku wspólnym. Nie zmieniając ustaleń Sądu pierwszej instancji w omawianym zakresie Sąd Apelacyjny nie naruszył zatem art. 382 w zw. z art. 233 § 1 k.p.c. Sąd pierwszej instancji nie poczynił także żadnych ustaleń co do tego, że długiem spadkowym, podlegającym uwzględnieniu przy ustaleniu spadku na potrzeby określenia zachowku, jest pożyczka zaciągnięta przez spadkodawczynię. Stwierdzając, że pożyczka ta nie została wskazana przed sądem pierwszej instancji jako dług spadkowy i kwestia uwzględnienia jej przy ustaleniu spadku jest nową okolicznością, podniesioną przez pozwanego dopiero w postępowaniu apelacyjnym, Sąd drugiej instancji uznał, że podniesienie jej jest spóźnione (art. 381 k.p.c.). Skarżący nie kwestionuje tej oceny (w uzasadnieniu kasacji stwierdza, że "powołany w wyroku przepis art. 381 k.p.c. nie ma tu żadnego odniesienia") i podstawą kasacji nie jest naruszenie wymienionego przepisu. W efekcie niepodważona ocena Sądu Apelacyjnego co do braku podstawy do ustalenia, że długiem spadkowym jest pożyczka zaciągnięta przez spadkodawczynię, nie pozwala na uznanie zasadności zarzutu naruszenia przez ten Sąd art. 382 w zw. z art. 233 § 1 k.p.c. II. 1. O wielkości zachowku przysługującego uprawnionemu decyduje stan istniejący w chwili otwarcia spadku, tj. czy uprawniony w tej chwili jest trwale niezdolny do pracy bądź małoletni (art. 991 § 1 k.c.). Sąd Apelacyjny ustalił, że orzeczeniem Wojewódzkiej Komisji Lekarskiej d/s Inwalidztwa i Zatrudnienia z dnia 30 stycznia 1995 r. powód został zaliczony do II grupy inwalidów i w orzeczeniu tym stwierdzono, iż inwalidztwo istnieje "od - przed dniem 1 lipca 1994 r." Ustalenie to jest wiążące w postępowaniu kasacyjnym i nie może być skutecznie podważone zarzutem naruszenia prawa materialnego. Według art. 24 ust. 3 i art. 25 ust. 1 ustawy z dnia 14 grudnia 1982 r. o zaopatrzeniu emerytalnym pracowników i ich rodzin (Dz. U. Nr 40, poz. 267) w brzmieniu obowiązującym w 1995 r., do II grupy inwalidów zaliczeniu podlegały osoby niezdolne do wykonywania jakiegokolwiek zatrudnienia i do ustalenia daty powstania inwalidztwa uprawniona była komisja lekarska ds. inwalidztwa i zatrudnienia. Uznanie przez Sąd Apelacyjny, że powód zaliczony do II grupy inwalidów przez komisję lekarską d/s inwalidztwa i zatrudnienia, gdy według stwierdzenia tej komisji inwalidztwo to istnieje przed dniem otwarcia spadku, oznacza trwałą niezdolność do pracy w rozumieniu art. 991 § 1 k.c., powodującą że uprawnionemu do zachowku przysługują dwie trzecie wartości udziału spadkowego, który by mu przypadł przy dziedziczeniu ustawowym, nie narusza wymienionego przepisu. 2. Jak wyżej wskazano, ani sąd pierwszej, ani drugiej instancji nie poczyniły ustaleń, według których samochód i wyposażenie mieszkania (meble), które powód, bez opozycji pozwanego, zgłosił jako wchodzące w skład spadku po Elżbiecie C., wchodziły w skład majątku wspólnego powoda i spadkodawczyni. W tej sytuacji nie jest zasadny zarzut naruszenia art. 922 § 1 k.c. przez zaliczenie do spadku tych przedmiotów, a nie udziału w tych przedmiotach, odpowiadającego udziałowi spadkodawczyni w majątku wspólnym. Podobnie rzecz się ma z pożyczką zaciągniętą przez spadkodawczynię, a według twierdzeń pozwanego, spłaconą przez niego po śmierci spadkodawczyni. Brak poczynionych w sprawie ustaleń co do tej pożyczki nie pozwala na przyjęcie, że powinna ona być potraktowana jako dług spadkowy. W konsekwencji nie może być uznany za zasługujący na uwzględnienie zarzut naruszenia art. 922 § 3 k.c. przez odmowę zaliczenia tej pożyczki do długów spadkowych. Z przytoczonych względów Sąd Najwyższy na podstawie art. 393 12 k.p.c. w brzmieniu obowiązującym przed zmianą dokonaną ustawą z dnia 22 grudnia 2004 r., w zw. z art. 3 tej ustawy, oddalił kasację. Uchwała Sądu Najwyższego z dnia 14 czerwca 1971 r. III CZP 24/71 Gdy spadkodawca przebaczył spadkobiercy po wydziedziczeniu go w testamencie, wydziedziczenie to jest bezskuteczne bez względu na formę, w jakiej przebaczenie nastąpiło. OSNC 1972/2/23 1299 Dz.U.1964.16.93: art. 928; art. 930; art. 1008 glosa: Gwiazdomorski J. Glosa do uchwały SN z dnia 14 czerwca 1971 r., III CZP 24/71. Skład orzekający Przewodniczący: sędzia W. Kuryłowicz (sprawozdawca). Sędziowie: S. Gross, H. Dąbrowski. Sentencja Sąd Najwyższy w sprawie z wniosku Jana W., po rozpoznaniu na posiedzeniu jawnym zagadnienia prawnego przekazanego przez Sąd Wojewódzki w Łodzi postanowieniem z dnia 1 marca 1971 r. do rozstrzygnięcia w trybie art. 391 k.p.c.: "Czy w wypadku, gdy spadkodawca przebaczył spadkobiercy po wydziedziczeniu go wcześniej w testamencie, wydziedziczenie to traci swą moc bez względu na to, w jakiej formie to przebaczenie nastąpiło?" postanowił udzielić następującej odpowiedzi: Gdy spadkodawca przebaczył spadkobiercy po wydziedziczeniu go w testamencie, wydziedziczenie to jest bezskuteczne bez względu na formę, w jakiej przebaczenie nastąpiło. Uzasadnienie faktyczne Notarialnie sporządzonym testamentem z dnia 18.VI.1962 r. Franciszka W. (zm. w 1968 r.) ustanowiła swoimi spadkobiercami dwóch swoich synów: Jana W. i Władysława W., jednocześnie zaś wydziedziczyła syna Józefa W. "za to, że wielokrotnie dopuścił się względem niej i jej męża Wincentego naruszenia nietykalności cielesnej oraz rażącej obrazy czci, jak również wielokrotnie używał w stosunku do niej i jej męża gróźb karalnych". W postępowaniu o stwierdzenie nabycia spadku po Franciszce W. Sąd Powiatowy stwierdził, że spadek ten nabyli po połowie powołani spadkobiercy testamentowi, syn zaś Józef W., mimo że odrębnie wytoczone powództwo o uznanie go za niegodnego dziedziczenia zostało oddalone, nie dziedziczy wobec czyniącego zadość wymaganiom art. 1008 k.c. wydziedziczenia go. Rozpoznając rewizję Józefa W., powołującego się na przebaczenie mu przez spadkodawczynię, Sąd Wojewódzki przedstawił w trybie art. 391 § 1 k.p.c. przytoczone w sentencji uchwały zagadnienie prawne. Uzasadnienie prawne Sąd Najwyższy zważył, co następuje. 1. Przez wydziedziczenie - z zachowaniem art. 1008-1010 k.c. - zstępni, małżonek i rodzice spadkodawcy tracą prawo do zachowku, wydziedziczenie zatem w rozumieniu powołanych przepisów polega na utracie powyższego prawa przez osoby z tego tytułu uprawnione. Wydziedziczenie obejmuje jednocześnie, skoro powoduje utratę nawet prawa do zachowku (argum a minore ad maius), wyłączenie od dziedziczenia ustawowego (skutek testamentu negatywnego, dla którego poza zachowaniem formy testamentu nie są przewidziane żadne dalsze wymagania, przy czym samo tylko wyłączenie od dziedziczenia - bez wydziedziczenia - nie pozbawia wyłączonego prawa do zachowku). Nieważność wydziedziczenia (utraty prawa do zachowku) nie oznacza więc jednoczesnej nieważności wyłączenia od dziedziczenia. O ile bowiem wydziedziczenie obejmuje oprócz utraty prawa do zachowku także wyłączenie od dziedziczenia, o tyle sam testament negatywny nie stanowi wydziedziczenia określonego w art. 1008 k.c. 2. Jeżeli uzasadniająca wydziedziczenie przyczyna wynikająca z treści testamentu (art. 1008-1009 k.c.) bądź w ogóle nie istniała, bądź też spadkodawca przebaczył przed sporządzeniem testamentu (por. art. 1010 k.c.), mimo następnego wydziedziczenia z tej samej przyczyny, którą przebaczył, wydziedziczenie jest nieważne. Ustawowa bowiem przyczyna wydziedziczenia, aby było ono skuteczne, musi istnieć w każdym razie w dacie sporządzenia testamentu, nie może być wybaczona i powinna wynikać z treści testamentu. Brak choćby tylko jednej z wyżej wymienionych przesłanek czyni wydziedziczenie nieważnym. 3. Możliwe jest przebaczenie także po skutecznym wydziedziczeniu. Może ono znaleźć wyraz w odwołaniu lub zmianie testamentu, może też nastąpić poza testamentem. Również w tym wypadku przebaczenie pozbawia wydziedziczenia związanych z nim ustawowych skutków, brak bowiem - ze względu na istotę przebaczenia (stanowiącego wyraz woli spadkodawcy w zakresie dziedziczenia po nim) - uzasadnionych podstaw do oceny skutków przebaczenia zależnie od chwili, w której nastąpiło (przed czy po wydziedziczeniu). Przebaczeniu przez spadkodawcę określonego w kodeksie nagannego zachowania się i postępowania spadkobiercy ustawodawca nadał, respektując wolę spadkodawcy, szczególne znaczenie. Przebaczenie wyłącza dopuszczalność uznania spadkobiercy za niegodnego dziedziczenia (art. 930 § 1 k.c. w związku z art. 928 k.c.) oraz czyni bezskutecznym wydziedziczenie. Istotny tu jest sam fakt, a nie moment przebaczenia. Wynika to zarówno z przepisu art. 930 § 1 k.c., który żadnego terminu dla przebaczenia nie ustanawia (a więc także po powołaniu do dziedziczenia w testamencie spadkobiercy, który był niegodnym już w dacie sporządzenia testamentu), jak i z przepisu art. 1010 § 1 k.c., który stanowiąc, że przebaczenie wyłącza możliwość wydziedziczenia, nie wyłącza przez to skuteczności przebaczenia po wydziedziczeniu. Przebaczenie przekreśla bowiem z woli spadkodawcy także skutki tego, co spadkodawca - zgodnie z ustawą - mógł przebaczyć i przebaczył. Jeśli to nastąpiło, ustawodawca, szanując tę wolę, dał temu wyraz przez pozbawienie dokonanego wydziedziczenia skutków prawnych. Z tego względu przebaczenie jest skuteczne nawet wtedy, gdy w chwili przebaczenia spadkodawca nie miał zdolności do czynności prawnych, jeśli tylko nastąpiło ono z "dostatecznym rozeznaniem" (spadkodawca przebaczył świadomie, zgodnie ze swą niewadliwie oświadczoną wolą) stosownie do art. 1010 § 2 k.c. Dowód przebaczenia spoczywa na wydziedziczonym (faktu przebaczenia wykazanej przez powołujących się na wydziedziczenie przyczyny wydziedziczenia). Dowód ten może być przeprowadzony - z braku jakichkolwiek w tym zakresie ograniczeń ustawowych - w jakikolwiek sposób przewidziany w kodeksie postępowania cywilnego. 4. Skutkiem przebaczenia wydziedziczonemu jest zachowanie przez niego tylko prawa do zachowku (art. 1008 k.c.), nadal zaś pozostaje w mocy objęte wydziedziczeniem wyłączenie od spadkobrania, ustawa bowiem normuje skutki przebaczenia tylko w zakresie wydziedziczenia określonego w art. 1008 k.c. tj. w zakresie jedynie zachowania prawa do zachowku. Przebaczenie to (z art. 1010 k.c.) nie dotyczy objętego wydziedziczeniem wyłączenia od dziedziczenia. Wyłączenie od dziedziczenia może utracić moc tylko przez stosowną zmianę lub odwołanie testamentu, a zatem tylko przez testament, w tym więc zakresie samo przebaczenie poza testamentem nie będzie wystarczające. Z powyższych względów należało udzielić odpowiedzi jak w uchwale.
