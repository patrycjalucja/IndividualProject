Sygn. akt III CZP 20/17
ZAGADNIENIE PRAWNE
Czy w ramach obowiązku minimalizacji szkody, poszkodowanemu który
nie skorzystał z oferty najmu pojazdu od ubezpieczyciela OC
posiadaczy pojazdów mechanicznych, oferującego mu bezpłatnie
pojazd zastępczy według stawek niższych, od oferowanych przez
wynajmującego, przysługuje zwrot faktycznie poniesionych wydatków
na najem pojazdu zastępczego?
Uzasadnienie
W sprawie o sygn. akt […] powód M. G., prowadzący działalność gospodarczą
pod firmą G. M. w Ł. wniósł o zasądzenie od pozwanego spółki L. z siedzibą w
Hiszpanii kwoty 4.624,80 zł wraz z odsetkami ustawowymi od dnia 4 grudnia 2014 r. do
dnia zapłaty, a także o zasądzenie kosztów procesu według norm przepisanych. W
odpowiedzi na pozew pozwany wniósł o oddalenie powództwa w całości. Wskazał, że
poinformował poszkodowanego o możliwości udostępnienia mu pojazdu zastępczego
klasy C ze współpracującej z pozwanym wypożyczalni za stawkę 90,00 zł netto za
dobę. Poszkodowany pomimo tego nie skorzystał z oferty pozwanego i wybrał znacznie
droższą ofertę powoda. W tej sytuacji, zdaniem pozwanego, poszkodowany naruszył
ciążący na nim obowiązek minimalizacji szkody i przyczynił się do zwiększenia jej
rozmiaru.
Sąd Rejonowy wyrokiem z 26 kwietnia 2016 r. zasądził od pozwanego na rzecz
powoda kwotę 4169.70 zł z odsetkami ustawowymi od dnia 17 grudnia 2014 r. do dnia
31 grudnia 2015 r. oraz z odsetkami w wysokości ustawowej za opóźnienie od dnia 1
stycznia 2016 r. do dnia zapłaty (pkt I) i oddalił powództwo
w pozostałym zakresie (pkt II). Nadto zasądził od pozwanego na rzecz powoda kwotę
849 zł tytułem zwrotu kosztów procesu (pkt III).
2
Powyższe rozstrzygnięcie Sąd Rejonowy oparł na następujących ustaleniach
faktycznych:
W dniu 14 października 2014 r. doszło do kolizji drogowej, w wyniku której został
uszkodzony samochód marki Seat Toledo o nr rej. […], będący własnością
poszkodowanego M. P. Sprawcą kolizji był J. S., kierujący pojazdem marki Toyota Yaris
o nr rej. […], który w chwili zdarzenia legitymował się umową ubezpieczenia
odpowiedzialności cywilnej OC zawartą z L. W dniu kolizji uszkodzony pojazd został
dostarczony do serwisu naprawczego prowadzonego przez M. G.
W okresie od dnia 14 października 2014 r. do dnia 13 listopada 2014 r., tj. przez
30 dni poszkodowany M. P. korzystał z pojazdu zastępczego marki Volkswagen Passat
o nr rej. […] na podstawie umowy najmu zawartej dnia 14 października 2014 r. Strony
ustaliły czynsz najmu na kwotę 200,00 zł netto (246,00 zł brutto) za dobę najmu. W dniu
zaś 15 października 2014 r. poszkodowany oświadczył, że nie jest płatnikiem VAT.
Poszkodowany M. P. zgłosił L. szkodę w pojeździe po wstawieniu uszkodzonego
pojazdu do serwisu i po wynajęciu pojazdu zastępczego u M. G.
Pojazd zastępczy M. P. był niezbędny do dojazdów do pracy, a także do dowozu
dzieci do przedszkola oddalonego o 15 km. M. P. wówczas nie dysponował wolnymi
środkami finansowymi na zakup nowego pojazdu, w związku z tym miał korzystać z
samochodu zastępczego do dnia wypłaty odszkodowania.
W dniu 14 października 2014 r. poszkodowany M. P. zawarł również z M. G. dwie
umowy cesji wierzytelności, na podstawie których M. P. przelał na rzecz M. G.
wierzytelność przysługującą mu z tytułu OC sprawcy w związku ze szkodą
komunikacyjną z dnia 14 października 2014 r. zarejestrowaną w L. pod nr […]
obejmującą prawo do zwrotu kosztów z tytułu najmu pojazdu zastępczego, a także
wierzytelność obejmującą zwrot kosztów poniesionych za parking pojazdu.
Decyzją z dnia 6 listopada 2014 r. L. zakwalifikował uszkodzenia w pojeździe
marki Seat jako szkodę całkowitą i wypłacił poszkodowanemu w dniu 13 listopada 2014
r. kwotę 7.200,00 zł tytułem odszkodowania za szkodę całkowitą w pojeździe .
W dniu 16 listopada 2014 r. M. G. na rzecz M. P. wystawił faktury VAT załączone
do pozwu.
3
W dniu 3 grudnia 2014 r. L. wydała decyzję, na podstawie której przyznała
poszkodowanemu dopłatę odszkodowania w łącznej kwocie 1.678,95 zł.
L. zweryfikował dobową stawkę czynszu najmu pojazdu zastępczego i uznał za
zasadną stawkę do kwoty 110,70 zł brutto (90,00 zł netto) wskazując, że L. zapłaciłoby
taką stawkę, gdyby poszkodowany skorzystał z oferowanego mu pojazdu zastępczego
analogicznej klasy co uszkodzony.
Pismem z dnia 14 stycznia 2015 r. L. został wezwany do zapłaty łącznej kwoty
6.869,55 zł tytułem zwrotu kosztów najmu pojazdu zastępczego i parkowania
uszkodzonego pojazdu.
Decyzją z dnia 16 lutego 2015 r. L. przyznała poszkodowanemu dopłatę
odszkodowania w kwocie 1.771,20 zł, uznając za zasadny okres najmu pojazdu
zastępczego do dnia wypłaty przez L. odszkodowania za uszkodzony pojazdu, tj. do
dnia 12 listopada 2014 r.
W oparciu o powyższe ustalenia faktyczne Sąd Rejonowy wywiódł, że :
Poszkodowany ma prawo wyboru podmiotu, z którym zawrze umowę najmu
pojazdu zastępczego i że kosztami ekonomicznie uzasadnionymi są koszty ustalone
według cen, którymi posługuje się wybrany przez poszkodowanego warsztat
naprawczy. Nie ma przy tym znaczenia fakt, iż ceny te odbiegają (są wyższe) od cen
przeciętnych dla określonej kategorii usług naprawczych na rynku. Wyższe od
przeciętnych koszty wynajmu pojazdu zastępczego nie powodują automatycznie utraty
przez poszkodowanego prawa do dochodzenia ich kompensacji w drodze likwidacji
szkody. Skoro niekwestionowane jest uprawnienie do wyboru przez poszkodowanego
warsztatu samochodowego lub podmiotu wynajmującego pojazdy zastępcze,
miarodajne w tym zakresie powinny być ceny stosowane właśnie przez ten podmiot.
Stawka zastosowana przez wynajmującego mogłaby podlegać korekcie jedynie w
sytuacji, gdyby była stawką w ogóle niewystępującą na rynku lokalnym, ponieważ
poszkodowany nie ma obowiązku poszukiwania podmiotu wynajmującego pojazdy
zastępcze po najniższej, czy nawet innej hipotetycznie ustalonej stawce. Przyjęcie
odmiennego stanowiska oznaczałoby brak całkowitej kompensaty szkody z tytułu
uszczerbku, polegającego na pozbawieniu poszkodowanego możliwości korzystania z
pojazdu (nie z własnej winy, ale z winy sprawcy szkody), a to stanowiłoby naruszenie
art. 361 § 2 k.c.
4
Sąd Rejonowy nie zakwestionował samego faktu istnienia na rynku niższych
stawek czynszu niż w ofercie powoda, jednak okoliczność ta nie może automatycznie
przesądzać o uznaniu, że poszkodowany niezasadnie zawyżył wysokość szkody. Sama
okoliczność, że pozwany poinformował telefonicznie poszkodowanego o możliwości
wynajęcia samochodu w wypożyczalni współpracującej z pozwanym nie oznacza, że
poszkodowany miał z tej oferty skorzystać. Poszkodowany, wybierając bowiem podmiot
zajmujący się wynajmowaniem pojazdów zastępczych, nie musiał kierować się ceną
oferowanych usług. Ma on prawo wynająć pojazd tam, gdzie jest to dla niego, z różnych
względów, najbardziej dogodne. Skoro zatem wybrał ofertę powoda, wydatki poniesione
celem zapłaty za najem pojazdu zastępczego wchodzą w skład uzasadnionych
ekonomicznie kosztów likwidacji szkody. Sprawca kolizji czy jego ubezpieczyciel
wyboru tego nie może kwestionować. Poszkodowany wyjaśnił, że chciał od razu oddać
uszkodzony samochód do warsztatu i tam wynająć samochód zastępczy.
Poszkodowany zatem podpisał już wcześniej wszelkie dokumenty dotyczące najmu, a
wszelkie formalności związane z umową najmu były załatwiane przez powodową
spółkę, co z jego perspektywy było korzystne. Bez wątpienia poszkodowany
obowiązany jest do działania w sposób taki, który nie prowadzi do nieuzasadnionego
powiększenia szkody. Poszkodowany jednak, nieposiadający wiadomości specjalnych,
nie był w stanie stwierdzić, jakiej klasy pojazd wynajął. Nie zostało udowodnione przez
pozwanego, że pojazd wynajęty był w rzeczywistości pojazdem wyższej klasy. Tym
bardziej pozwany nie udowodnił, że ewentualnie wynajęcie pojazdu wyższej klasy
przełożyło się na ewentualnie zawyżenie stawki czynszu najmu pojazdu zastępczego.
Pozwany nie powołał żadnego dowodu na tę okoliczność. Dopiero wykazanie przez
pozwanego, iż poszkodowany świadomie lub przez niedbalstwo zapłaciłby kwotę
wyższą niż powinien, mogłoby zwalniać ubezpieczyciela z odpowiedzialności za tę
nadwyżkę. Zakwestionowanie samej wysokości stawki najmu pojazdu zastępczego
przez pozwanego, ale niezgłoszenia na tę okoliczność wniosku o dopuszczenie dowodu
z opinii biegłego, nie pozwoliło na poczynienie ustaleń faktycznych odmiennych niż
wynikających z dokumentów złożonych do akt sprawy. Mając na uwadze powyższe Sąd
Rejonowy ustalił stawkę czynszu najmu pojazdu zastępczego na kwotę 246,00 zł brutto
(200,00 zł netto) i dlatego uwzględnił powództwo co do kwoty 4 169,70 zł na podstawie
art. 436 § 2 k.c. w zw. z art. 415 k.c. i art. 822 k.c. w zw. z art. 509 k.c.
Apelację złożył pozwany zaskarżając powyższe orzeczenie w części, tj. w pkt. I w
zakresie w jakim uwzględniono powództwo co do kwoty 4 169,70 zł wraz z odsetkami 
5
ustawowymi od dnia 17 grudnia 2014 r. do dnia 31 grudnia 2015 r. oraz z odsetkami
ustawowymi za opóźnienie od dnia 1 stycznia 2016 r. do dnia zapłaty, a także
rozstrzygnięcia o kosztach postępowania. Zaskarżonemu wyrokowi zarzucił naruszenie:
a) art. 361 § 1 k.c. w zw. z art. 415 k.c. poprzez ich błędną wykładnie i uznanie, że
roszczenie dotyczące zwrotu kosztu najmu pojazdu zastępczego pozostaje w
adekwatnym związku przyczynowym z kolizją z dnia 14 października 2014 r. w sytuacji,
gdy szkoda musi powstać wbrew woli poszkodowanej osoby, tymczasem w niniejszej
sprawie szkoda (w postaci kosztów najmu pojazdu zastępczego) została spowodowana
celowo przez poszkodowaną osobę, która podpisała umowę najmu pojazdu
zastępczego i kontynuowała ten najem przy stawce 200 zł netto za dzień, choć miała
niczym nieograniczoną możliwość bezpłatnego korzystania z samochodu zastępczego
proponowanego jej przez pozwanego;
b) art. 354 § 2 k.c. w zw. z art. 362 k.c. w zw. z art. 826 § 1 k.c. poprzez ich
niezastosowanie i w następstwie tego uznanie, że działanie osoby poszkodowanej
polegające na wynajęciu pojazdu zastępczego u powoda nie stanowiło jej przyczynienia
się do zwiększenia rozmiaru wyrządzonej jej szkody w sytuacji, gdy osoba
poszkodowana odmówiła współdziałania z pozwanym w wykonaniu zobowiązania (art.
354 § 2 k.c.), ponieważ nie skorzystała z możliwości skorzystania z pojazdu
zastępczego zaoferowanego jej przez pozwanego, z którego to osoba poszkodowana
korzystałaby wszak bezpłatnie.
Mając na uwadze powyższe pozwany wniósł o zmianę zaskarżonego wyroku
poprzez oddalenie powództwa także co do kwoty 4.169,70 zł wraz z odsetkami
ustawowymi od dnia 17 grudnia 2014 r. do dnia 31 grudnia 2015 r. oraz z odsetkami w
wysokości ustawowej za opóźnienie od dnia 1 stycznia 2016 r. do dnia zapłaty i
rozstrzygnięcie o kosztach postępowania stosownie do wyniku sporu. Nadto wniósł o
zasądzenie od powoda na rzecz pozwanego kosztów postępowania odwoławczego, w
tym kosztów zastępstwa procesowego według norm przepisanych.
W sprawie prowadzonej pod sygn. akt […] powód I. sp. z o.o. w Ś. wniósł o
zasądzenie od pozwanego L. w Hiszpanii kwoty 475 zł wraz z ustawowymi odsetkami i
kosztami procesu.
W odpowiedzi na pozew pozwany wniósł o oddalenie powództwa i zasądzenie
kosztów postępowania według norm przepisanych. W uzasadnieniu podniósł, że 
6
poinformował poszkodowanego o możliwości udostępnienia mu pojazdu zastępczego
tej samej klasy co pojazd uszkodzony za stawkę 75,00 zł netto za dobę. Poszkodowany
pomimo tego, nie skorzystał z oferty pozwanego i wybrał znacznie droższą ofertę
powoda. W tej sytuacji, zdaniem pozwanego poszkodowany przyczynił się do
zwiększenia rozmiaru szkody.
Sąd Rejonowy […] wyrokiem z 21 lipca 2016 r. oddalił powództwo (pkt 1) i
zasądził od powoda na rzecz pozwanego kwotę 77 zł tytułem kosztów procesu (pkt 2).
Powyższe rozstrzygnięcie Sąd Rejonowy oparł na następujących ustaleniach
faktycznych:
W dniu 9 stycznia 2015 r. doszło do kolizji, której sprawca był ubezpieczony z
tytułu odpowiedzialności cywilnej u pozwanego, zaś poszkodowanym była spółka z o.o.
I., leasingobiorca uszkodzonego pojazdu. W wyniku kolizji uszkodzeniu uległ pojazd
poszkodowanego marki Skoda Fabia o nr rej […]. Poszkodowany zgłosił szkodę
ubezpieczycielowi. Ubezpieczyciel zaproponował poszkodowanemu bezgotówkowy
najem pojazdu zastępczego tej samej klasy co pojazd uszkodzony, za kwotę 75 zł netto
za dzień najmu. W dniu 16 kwietnia 2015 r. uszkodzony pojazd został oddany do
zakładu naprawczego, w którym przebywał przez okres 11 dni. Poszkodowany nie
skorzystał z najmu pojazdu zastępczego proponowanego przez zakład ubezpieczeń. W
dniu 23 kwietnia 2015 r. wynajął od powoda samochód zastępczy Peugeot 208, na
okres 5 dni za łączną kwotę 1 045, 50 zł. Stawkę czynszu najmu określono na kwotę
170 zł netto za dobę. Pojazd zastępczy był niezbędny najemcy do prowadzenia
działalności gospodarczej. Za korzystanie z pojazdu zastępczego powód wystawił
poszkodowanemu fakturę VAT załączoną do pozwu. Zakład ubezpieczeń zwrócił z
tytułu kosztów pojazdu zastępczego kwotę 375 zł, za 5 dni najmu, wg stawki 75 zł netto.
W dniu 23 kwietnia 2015 r. powód i poszkodowany zawarli umowę cesji, na podstawie
której poszkodowany jako cedent przelał na powoda jako cesjonariusza wierzytelność
obejmującą prawo do zwrotu kosztów z tytułu najmu auta zastępczego przysługującą w
związku ze szkodą komunikacyjną z 9 stycznia 2015 r.
W oparciu o powyższe ustalenia faktyczne Sąd Rejonowy wywiódł, że sporna
okoliczność między stronami dotyczyła wysokości stawki czynszu najmu. Pozwany
zarzucał, że nie ponosi odpowiedzialności za zapłatę czynszu najmu w zakresie 
7
przekraczającym kwotę 75 zł za dobę najmu, bowiem proponował poszkodowanemu
wynajęcie pojazdu zastępczego za taką właśnie stawkę, zaś ten ostatni z tego nie
skorzystał. Zarzut pozwanego jest zasadny. W myśl art. 362 k.c., jeżeli poszkodowany
przyczynił się do powstania lub zwiększenia szkody, obowiązek jej naprawienia ulega
odpowiedniemu zmniejszeniu stosownie do okoliczności, a zwłaszcza do stopnia winy
obu stron. W sytuacji, gdy poszkodowany odmawia skorzystania z propozycji zakładu
ubezpieczeń wynajęcia najmu pojazdu zastępczego za wskazaną przez
ubezpieczyciela kwotę, a następnie wynajmuje pojazd za kwotę ponad dwukrotnie
wyższą, to takie zachowanie poszkodowanego należy uznać za przyczynienie się do
zwiększenia szkody. Ocena przyczynienia się musi uwzględniać okoliczności sprawy,
co oznacza konieczność szczegółowej analizy wszystkich okoliczności faktycznych
związanych z nieprzyjęciem propozycji zakładu ubezpieczeń i skorzystaniem z
propozycji serwisu. Może się bowiem zdarzyć, że poszkodowany nie może skorzystać z
najmu oferowanego mu przez ubezpieczyciela, bowiem zawarł już umowę najmu
pojazdu zastępczego z innym podmiotem, nawet za czynsz najmu wyższy niż
oferowany przez ubezpieczyciela, bądź proponowany przez ubezpieczyciela pojazd nie
spełnia jakichś kryteriów istotnych dla poszkodowanego z uwagi na jego szczególne
potrzeby (np. chodzi
o pojazd specjalistyczny bądź przystosowany do szczególnych potrzeb). W takiej
sytuacji istotnie nie ma podstaw, by zachowanie poszkodowanego uznać za
nieprawidłowe i przyczyniające się do powstania szkody, i wymagać od niego, by np.
rozwiązał już zawartą umowę najmu. W niniejszej sprawie taka sytuacja jednak nie
wystąpiła, bowiem poszkodowany zawarł umowę najmu pojazdu zastępczego po tym,
jak uprzednio nie skorzystał z oferty zakładu ubezpieczeń, przy czym to nieskorzystanie
nie zostało przez niego w żaden sposób umotywowane (np. istnieniem szczególnych
potrzeb). Jego zachowanie spełnia zatem kryteria przyczynienia się do zwiększenia
szkody, poprzez najem pojazdu za stawkę znacznie wyższą niż stawka, która w tym
czasie była dla niego również dostępna. Mając na uwadze powyższe, Sąd Rejonowy
oddalił powództwo.
Apelację złożył powód zaskarżając powyższe orzeczenie w całości.
Zaskarżonemu wyrokowi zarzucił:
1. naruszenie art. 233 § 1 k.p.c., poprzez dokonanie przez sąd dowolnej oceny
zgromadzonego materiału dowodowego w niniejszej sprawie, w szczególności
dowodu z nagrania rozmowy telefonicznej poszkodowanej z pracownikiem 
8
pozwanego z dnia 23.01.15 r. i przyjęcie, że poszkodowana przyczyniła się do
zwiększenia szkody poprzez zawarcie umowy najmu pojazdu zastępczego z
powodem za stawkę najmu w wysokości 170 zł netto za dobę, zamiast według
oferty pozwanej za cenę 75 zł netto za dobę najmu w sytuacji, gdy pozwana nie
uszczegółowiła w żaden sposób swojej oferty najmu pojazdu zastępczego, w
związku z tym nie jest wiadomym czy pozwany w rzeczywistości dysponuje
oferowanym pojazdem zastępczym i tym samym czy jego oferta była realna, a
nie wygenerowana tylko i wyłącznie dla celów dowodowych niniejszego procesu;
2. naruszenie art. 362 k.c. polegające na niezasadnym ograniczeniu
odszkodowania za najem pojazdu zastępczego należnego powodowi i uznaniu,
iż poszkodowany swoim zachowaniem przyczynił się do zwiększenia rozmiaru
szkody, w sytuacji gdy poszkodowany dokonał wyboru oferty powoda z warsztatu
naprawczego, w którym naprawiał pojazd uszkodzony, przy czym nie jest on
obowiązany do poszukiwania najtańszej oferty najmu na rynku i przedkładania
interesu pozwanego nad swój własny interes i dążenia za wszelką cenę do
minimalizacji szkody: poszkodowanemu zależało na tym, aby w czasie braku
możliwości korzystania z własnego auta dysponować pojazdem zastępczym bez
uszczerbku dla dotychczasowego trybu życia;
3. nie zastosowanie w okolicznościach niniejszej sprawy art. 16 w zw. z art. 17
ustawy z dnia 22 maja 2003 r. o ubezpieczeniach obowiązkowych.
Ubezpieczeniowym Funduszu Gwarancyjnym i Polskim Biurze Ubezpieczycieli
Komunikacyjnych, w sytuacji, gdy w/w przepisy odnoszą się wprost do osoby
uczestniczącej w zdarzeniu objętym ubezpieczeniem obowiązkowym -
poszkodowana w niniejszej sprawie wypełniła wszystkie nałożone na nią
obowiązki z art. 16 i ograniczenie należnego odszkodowania przez Sąd jest w
takiej sytuacji nieuzasadnione.
Mając na uwadze powyższe powód wniósł o zmianę zaskarżonego wyroku
poprzez uznanie powództwa w całości oraz zasądzenie od pozwanego na rzecz
powoda kosztów procesu, w tym kosztów zastępstwa procesowego za obydwie
instancje.
9
Sąd Okręgowy na rozprawie 11 stycznia 2017 r. postanowił połączyć sprawę o
sygn. akt […] ze sprawą […] celem łącznego rozpoznania i dalej prowadzić sprawę pod
sygn. akt […].
Sąd Okręgowy przy rozpoznawaniu apelacji uznał, iż ma do czynienia z
zagadnieniem prawnym budzącym poważne wątpliwości, jak również wywołującym
rozbieżności w orzecznictwie sądów powszechnych, jak i praktyce likwidacyjnej
zakładów ubezpieczeń. Spór dotyczy tego, czy w ramach obowiązku minimalizacji
szkody poszkodowanemu, który nie skorzystał z oferty najmu pojazdu ubezpieczyciela
OC posiadaczy pojazdów mechanicznych oferującego mu bezpłatnie pojazd zastępczy
według stawek niższych, od oferowanych przez wynajmującego, przysługuje zwrot
faktycznie poniesionych wydatków na najem pojazdu zastępczego.
 Poszkodowany co do zasady ma prawo wyboru dowolnej wypożyczalni
oferującej pojazdy zastępcze, o ile stawka najmu mieści się w kategoriach cen
rynkowych występujących na rynku lokalnym. Zgodnie z art. 362 k.c. jeżeli
poszkodowany przyczynił się do powstania lub zwiększenia szkody, obowiązek jej
naprawienia ulega odpowiedniemu zmniejszeniu stosownie do okoliczności, a
zwłaszcza do stopnia winy obu stron. Koresponduje z tym przepisem art. 16 ust. 1 pkt 2
ustawy o ubezpieczeniach obowiązkowych, Ubezpieczeniowym Funduszu
Gwarancyjnym i Polskim Biurze Ubezpieczycieli Komunikacyjnych, który stanowi, że w
razie zaistnienia zdarzenia objętego ubezpieczeniem obowiązkowym, o którym mowa w
art. 4 pkt 1-3, osoba uczestnicząca w nim jest obowiązana do zapobieżenia, w miarę
możliwości, zwiększeniu się szkody. Z przepisów tych wyłania się zasada o obowiązku
minimalizacji przez poszkodowanego szkody. Przypomnieć w tym zakresie należy
stanowisko wyrażone w uzasadnieniu uchwały Sądu Najwyższego z 17 listopada 2011
r. (III CZP 5/11, system Legalis), że nie wszystkie koszty, a więc nie wszystkie wydatki
pozostające w związku przyczynowym z wypadkiem komunikacyjnym mogą być
refundowane, istnieje bowiem obowiązek wierzyciela zapobiegania szkodzie i
zmniejszenie jej rozmiarów. Stanowisko to jest ugruntowane w judykaturze (zob. np.
wyrok SA w Warszawie z dnia 23 października 2015 r., I ACa 185/15, Legalis).
Na dłużniku ciąży w związku z tym obowiązek zwrotu wydatków celowych,
ekonomicznie uzasadnionych pozwalających na wyeliminowanie negatywnych dla
poszkodowanego następstw, niedających się wyeliminować w inny sposób.
Poszkodowany ma obowiązek przestrzegać rozsądnej proporcji pomiędzy korzyścią 
10
wierzyciela, a obciążeniem dłużnika. Nie jest zatem celowe nadmierne rozszerzanie
odpowiedzialności odszkodowawczej ubezpieczyciela. W uchwale tej zwrócono też
uwagę na możliwość zastosowania art. 354 § 1 i 2 k.c., według którego wierzyciel z
dłużnikiem powinni współdziałać przy wykonaniu zobowiązania.
W niniejszych sprawach ubezpieczyciel oferował poszkodowanemu wynajęcie
pojazdu zastępczego za stawkę 75 zł netto za dobę i 90zł netto za dobę, jednak
poszkodowani nie przyjęli oferty i wynajęli pojazd za kwotę 170 zł netto za dobę i 200 zł
netto za dobę w wybranej przez siebie wypożyczalni. W świetle argumentacji
ubezpieczycieli poszkodowani przyczynili się do zwiększenia szkody, albowiem gdyby
przyjęli taką ofertę po stawce zaproponowanej przez ubezpieczyciela, szkoda wyraźnie
byłaby mniejsza. Poszkodowani zaniechali również w ramach współdziałania z
pozwanym w likwidacji szkody, przynajmniej podjęcia próby ustalenia szczegółów i
dokładnych warunków najmu samochodu zastępczego. Dopiero po uzyskaniu informacji
o warunkach najmu oferowanego przez pozwanego, gdyby warunki te im nie
odpowiadały, poszkodowani mogli rozpocząć poszukiwania podmiotu oferującego
najem na zasadach w pełni ich satysfakcjonujących. Zaniechanie przez
poszkodowanych jakiejkolwiek inicjatywy w celu sprawdzenia warunków najmu
oferowanego przez pozwanego, jak również kontynuowanie najmu po wyższej stawce
należy w ocenie ubezpieczyciela stanowi naruszenie wynikającego z art. 354 § 2 k.c.
obowiązku współdziałania z dłużnikiem przy wykonywaniu zobowiązania. W związku z
tym należy się zwrot wydatków na najem pojazdu zastępczego po stawce zaoferowanej
przez ubezpieczyciela, którą poszkodowani powinni przyjąć w celu minimalizacji
szkody.
Przedstawiona argumentacja znalazła odzwierciedlenie m.in. w wyroku Sądu
Okręgowego w Warszawie z dnia 24 listopada 2016 r. (XXIII Ga 1387/16) oraz w
wyroku Sądu Okręgowego w Warszawie z dnia 7 grudnia 2016 r. (XXIII Ga 1309/16).
Niemniej jednak możliwe jest odmienne stanowisko. Przede wszystkim wskazać
należy na zapatrywanie Sądu Najwyższego wyrażone w uchwale z dnia 13 czerwca
2003 r. (III CZP 32/03, system Legalis) w zakresie rekompensaty kosztów naprawy
gdzie uznano, że kosztami "ekonomicznie uzasadnionymi" będą koszty ustalone według
cen, którymi posługuje się wybrany przez poszkodowanego warsztat naprawczy
dokonujący naprawy samochodu. Nie ma przy tym znaczenia fakt, że ceny te odbiegają
(są wyższe) od cen przeciętnych dla określonej kategorii usług naprawczych na rynku
napraw samochodu. 
11
Jeżeli nie kwestionuje się uprawnienia do wyboru przez poszkodowanego
warsztatu samochodowego mającego dokonać naprawy, miarodajne w tym zakresie
powinny być ceny stosowane właśnie przez ten warsztat naprawczy w związku z
naprawą indywidualnie oznaczonego pojazdu mechanicznego. W konsekwencji Sąd
Najwyższy uznał, że odszkodowanie przysługujące od ubezpieczyciela
odpowiedzialności cywilnej za uszkodzenie pojazdu mechanicznego obejmuje
niezbędne i ekonomicznie uzasadnione koszty naprawy pojazdu, ustalone według cen
występujących na lokalnym rynku. Usprawiedliwione wydaje się odniesienie na
zasadzie analogii powyższego stanowiska do kosztów najmu pojazdu zastępczego. W
związku z tym poszkodowany powinien mieć prawo odmowy przyjęcia oferowanego
przez ubezpieczyciela pojazdu zastępczego z wybranej przez niego wypożyczalni.
Refundacji zaś będą podlegać wydatki na najem, o ile stawka najmu pojazdu
zastępczego uzgodniona przez poszkodowanego z innym zakładem oferującym
pojazdy zastępcze mieścić się będzie w obrębie cen występujących na rynku lokalnym.
Podkreślenia wymaga, że poszkodowany nie ma obowiązku poszukiwania
najtańszej na rynku oferty najmu i zakładu naprawczego. Sąd Najwyższy w wyroku z
dnia 25 kwietnia 2002 r. (I CKN 1466/99, Legalis) wskazał, iż ubezpieczający, który
nabywa autoryzowane części samochodowe potrzebne do naprawy uszkodzonego w
wypadku pojazdu, nie ma obowiązku poszukiwania firmy sprzedającej je najtaniej.
Ponadto Sąd Apelacyjny w Krakowie w wyroku z dnia 18 lutego 2014 r. (I ACa
1567/13, Legalis) podniósł, że poszkodowany nie ma obowiązku poszukiwać
najtańszego zakładu naprawczego jeśli ten, który wybrał był dla niego lokalizacyjnie
dogodny, a ceny i stawki w nim stosowane nie były nieadekwatne.
Poszkodowany może bowiem kierować się różnymi kryteriami wyboru
wypożyczalni oferującej pojazdy zastępcze, niekoniecznie ceną. Istotna jest nade
wszystko dla poszkodowanego szybkość wykonania usługi i uproszczenie całego
procesu. Poszkodowany często bezpośrednio po kolizji oddaje samochód do warsztatu
naprawczego i jednocześnie wynajmuje pojazd zastępczy niezbędny mu do normalnego
funkcjonowania. Następstwem zdarzenia szkodzącego polegającego na uszkodzeniu
pojazdu jest bowiem utrata możliwości korzystania z rzeczy szczególnego rodzaju,
która na obecnym etapie rozwoju cywilizacyjnego jest nie tylko podstawowym
narzędziem służącym do wykonywania działalności zawodowej albo gospodarczej, ale
także służy w życiu codziennym do zaspokajania elementarnych potrzeb życiowych i
społecznych. Istotne mogą być również inne mierniki atrakcyjności danego, wybranego
przez poszkodowanego zakładu.
12
 Zaakcentować trzeba, że poszkodowany może mieć na uwadze jakość
świadczonej usługi, dostępność danego rodzaju pojazdu, miejsce zwrotu pojazdu,
zaufanie do danego podmiotu czy też zwyczajnie jego renomę. W przedstawionej
konfiguracji nie można a priori wykluczać możliwości wyboru przez poszkodowanego
innej wypożyczalni. W ten bowiem sposób poszkodowany byłby de facto związany
ofertą ubezpieczyciela sprawcy szkody, który zawierając umowy z określonymi
podmiotami kieruje się swoim kryteriami, w tym właśnie wyłącznie ceną. Skądinąd taka
sytuacja mogłaby prowadzić do swoistego ograniczenia swobody prowadzenia
działalności gospodarczej i zasad konkurencji, skoro poszkodowany mógłby korzystać
jedynie z oferty przedsiębiorców, którzy mają podpisane umowy z określonym
ubezpieczycielem. Niezależnie od powyższego, zwrócić uwagę należy na związane z
tym problemy praktyczne dla osoby poszkodowanej. Poszkodowanemu bowiem trudno
byłoby ustalić czy warunki oferowane przez ubezpieczyciela są tak samo korzystne w
zestawieniu z ofertą dostępną na rynku. Przede wszystkim poszkodowany może mieć
problemy ze zidentyfikowaniem tożsamości klasy pojazdu wynajmowanego z pojazdem
uszkodzonym. Notabene poszkodowanemu trudno byłoby ustalić i porównać czy stawki
oferowane przez poszczególne wypożyczalnie są stawkami pozostającymi w
dopuszczalnych granicach rynku lokalnego. Dopiero zestawienie warunków wszystkich
ofert rynkowych pozwalałoby na stwierdzenie czy stosowana przez daną wypożyczalnię
cena rzeczywiście jest zawyżona w stosunku do innych cen rynkowych. Ponadto ta
problematyka wymaga z reguły wiadomości specjalnych, zatem dowodu z opinii
biegłego. Kwestia ta może być wobec tego miarodajnie ustalona dopiero w toku
ewentualnego procesu. Zasadne zatem wydaje się dopuszczenie wyboru przez
poszkodowanego wypożyczalni, mimo propozycji skierowanej uprzednio przez
ubezpieczyciela sprawcy szkody. Przeciwne zapatrywanie prowadziłoby do istotnego
pogorszenia sytuacji poszkodowanego posiadacza pojazdu, który musiałby się
ograniczyć do wypożyczalni oferowanych przez ubezpieczyciela sprawcy szkody.
Wskazać również należy, że w dotychczasowym orzecznictwie Sądu
Najwyższego dominuje wykładnia przepisów mających zastosowanie w sprawach
ubezpieczeniowych korzystna dla poszkodowanych. Po pierwsze, zwrócić uwagę trzeba
na uchwałę Sądu Najwyższego z dnia 17 listopada 2011 r. (III CZP 5/11, system
Legalis), w której przesądzono, że odpowiedzialność ubezpieczyciela z tytułu umowy
obowiązkowego ubezpieczenia odpowiedzialności cywilnej posiadaczy pojazdów
mechanicznych dotyczy nie tylko uszkodzenia albo zniszczenia pojazdu 
13
mechanicznego służącego do prowadzenia działalności gospodarczej, ale i do pojazdu
przeznaczonego do innych celów. W tej samej uchwale Sąd Najwyższy rozwiał
wątpliwości dotyczące konieczności korzystania w okresie szkody z komunikacji
miejskiej i stwierdził, że odpowiedzialność ubezpieczyciela nie jest uzależniona od
niemożności korzystania przez poszkodowanego z komunikacji zbiorowej. Istotna jest
też uchwała Sądu Najwyższego z dnia 22 listopada 2013 r. (III CZP 76/13, Legalis),
która zanegowała stanowisko Sądu Najwyższego wyrażone w wyroku z dnia 8 września
2004 r., IV CK 672/03, dotyczące tego, że odszkodowanie może obejmować koszty
najmu pojazdu zastępczego, jedynie do chwili zapłaty odszkodowania. Sąd Najwyższy
w przedmiotowej uchwale skonstatował, że odpowiedzialność ubezpieczyciela z tytułu
umowy obowiązkowego ubezpieczenia odpowiedzialności cywilnej posiadaczy
pojazdów mechanicznych obejmuje celowe i ekonomicznie uzasadnione wydatki na
najem pojazdu zastępczego poniesione przez poszkodowanego w okresie niezbędnym
do nabycia innego pojazdu mechanicznego. Pogląd ten został podtrzymany przez Sąd
Apelacyjny w Warszawie z dnia 23 października 2015 r. (I ACa 185/15, Legalis).
Ponadto Sąd Najwyższy w uchwale z dnia 30 listopada 2016 r. (III CZP 74/16, Legalis)
wskazał, że ubezpieczycielowi, który pokrył koszty najmu pojazdu zastępczego w
ramach umowy ubezpieczenia assistance, przysługuje na podstawie art. 828 § 1 k.c.
roszczenie regresowe wobec ubezpieczyciela sprawcy szkody. Powyższe
rozstrzygnięcie ma również korzystny wymiar dla poszkodowanego, co zostało
wyczerpująco uzasadnione w zagadnieniu prawnym przedstawionym w tej sprawie
przez Sąd Okręgowy w Warszawie.
W dalszej kolejności w odniesieniu do wspomnianych argumentów związanych z
art. 16 ustawy o ubezpieczeniach obowiązkowych, Ubezpieczeniowym Funduszu
Gwarancyjnym i Polskim Biurze Ubezpieczycieli Komunikacyjnych i z
art. 354 k.c. zauważyć należy, że poszkodowanego z ubezpieczycielem sprawcy
szkody nie łączy stosunek zobowiązaniowy, zatem art. 354 k.c. nie może mieć
zastosowania. Z kolei art. 16 ustawy o ubezpieczeniach obowiązkowych,
Ubezpieczeniowym Funduszu Gwarancyjnym i Polskim Biurze Ubezpieczycieli
Komunikacyjnych doznaje ograniczenia przez art. 17 tej ustawy, który stanowi, że jeżeli
osoba objęta ubezpieczeniem obowiązkowym odpowiedzialności cywilnej lub osoba
występująca z roszczeniem, z winy umyślnej lub rażącego niedbalstwa, nie dopełniły
obowiązków wymienionych w art. 16, a miało to wpływ na ustalenie istnienia lub
zakresu ich odpowiedzialności cywilnej bądź też na zwiększenie rozmiarów szkody, 
14
zakład ubezpieczeń może dochodzić od tych osób zwrotu części wypłaconego
uprawnionemu odszkodowania lub ograniczyć wypłacane tym osobom odszkodowanie.
Ciężar udowodnienia faktów, uzasadniających zwrot zakładowi ubezpieczeń części
odszkodowania lub ograniczenia odszkodowania, spoczywa na zakładzie ubezpieczeń.
 Poszkodowanemu powinien zatem przysługiwać zwrot faktycznie poniesionych
wydatków na najem pojazdu zastępczego, o ile stawka zaakceptowana przez
poszkodowanego mieściłaby się w ramach stawek występujących na danym rynku
lokalnym, a odmowa skorzystania przez poszkodowanego z oferty ubezpieczyciela nie
stanowiłaby nadużycia prawa. Jeśli zatem pozwany ubezpieczyciel wykaże, że
zaoferował pojazd poszkodowanemu na równorzędnych warunkach, a poszkodowany
bez żadnego uzasadnienia nie skorzystał z takiej oferty, to wówczas poszkodowany
mógłby liczyć co najwyżej na zwrot poniesionych wydatków na najem w wysokości
odpowiadającej stawkom ubezpieczyciela.
Tym samym Sąd Najwyższy odpowiadając na postawione pytanie powinien
uznać, że poszkodowanemu przysługuje zwrot faktycznie poniesionych wydatków na
najem pojazdu zastępczego, nawet jeśli ten w ramach obowiązku minimalizacji nie
skorzystał z oferty najmu pojazdu ubezpieczyciela OC posiadaczy pojazdów
mechanicznych zapewniającemu mu bezpłatnie pojazd zastępczy według stawek
niższych od oferowanych przez wynajmującego, o ile odmowa skorzystania z oferty
ubezpieczyciela nie stanowi nadużycia prawa, a stawki najmu zaakceptowane przez
poszkodowanego mieszczą się w ramach stawek występujących na danym rynku
lokalnym.
Rozstrzygnięcie Sądu Najwyższego będzie miało niezwykle doniosłe znaczenie
dla kształtującej się praktyki rynkowej korzystania z pojazdów zastępczych w
przypadku, gdy szkoda jest pokrywana z ubezpieczenia sprawcy OC. Ponadto
przyczyni się do ujednolicenia praktyk likwidacyjnych oraz zasad korzystania przez
poszkodowanych z pojazdów zastępczych, przez co ograniczy liczbę sporów sądowych.
Z tych wszystkich względów, Sąd Okręgowy z mocy art. 390 § 1 k.p.c. postanowił
przedstawić Sądowi Najwyższemu do rozstrzygnięcia zagadnienie prawne wskazane w
sentencji postanowienia.
/km/