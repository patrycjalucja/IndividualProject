1.
Uchwała Sądu Najwyższego - Izba Cywilna
z dnia 14 lutego 2002 r.
III CZP 81/2001
W razie przelewu wierzytelności pieniężnej dłużnik powinien dokonać zapłaty, jeżeli miejsce spełnienia świadczenia nie jest oznaczone, w miejscu zamieszkania lub w siedzibie (siedzibie przedsiębiorstwa) nabywcy wierzytelności w chwili spełnienia świadczenia. Samo wskazanie dłużnikowi przez wierzyciela rachunku bankowego, na który ma zapłacić, nie rozstrzyga o miejscu spełnienia świadczenia.
Gdy dłużnik nie zastosował się do żądania zapłaty na wskazany przez nabywcę wierzytelności rachunek, sądem miejsca wykonania zobowiązania (art. 34 i art. 488 § 1 kpc) jest sąd miejsca zamieszkania lub siedziby (siedziby przedsiębiorstwa) nabywcy wierzytelności w chwili wytoczenia powództwa.
Uzasadnienie
Sąd Najwyższy w sprawie z powództwa P.I., spółki z o.o. w C. przeciwko Robertowi K. i Ryszardowi K. o zapłatę, po rozstrzygnięciu w Izbie Cywilnej na posiedzeniu jawnym w dniu 24 stycznia 2002 r., przy udziale prokuratora Prokuratury Krajowej Iwony Kaszczyszyn, zagadnienia prawnego przedstawionego przez Sąd Okręgowy w Gliwicach postanowieniem z dnia 10 października 2001 r.
„Czy przelew wierzytelności (art. 509 kc) i będący jego konsekwencją fakt zmiany osoby wierzyciela skutkuje również zmianą miejsca spełnienia świadczenia, w szczególności czy nowy wierzyciel może żądać spełnienia świadczenia na swój rachunek bankowy i następnie wytoczyć powództwo przed sądem właściwości przemiennej (art. 34 kc) lub właściwości ustalonej w trybie art. 488 § 1 kpc według miejsca położenia tego rachunku bankowego;
czy zasada, że przy rozliczeniach bezgotówkowych miejscem świadczenia jest rachunek bankowy wierzyciela dotyczy również sytuacji gdy wierzyciel posiada wiele rachunków bankowych prowadzonych w różnych miejscowościach, czy w takiej sytuacji wierzyciel może swobodnie wskazać na który rachunek dłużnik winien spełnić świadczenie; ewentualnie, jakie warunki musi spełniać konkretny rachunek bankowy wierzyciela aby mógł być uznany za miejsce spełnienia świadczenia stosownie do treści art. 454 § 1 i 2 kc?”
podjął uchwałę. 
Uzasadnienie
„P.I.”, spółka z ograniczoną odpowiedzialnością w C. wystąpiła w pozwie wniesionym do Sądu Rejonowego w Gliwicach o zasądzenie od pozwanych kwoty 421,06 zł, wyjaśniając, że nabyła wierzytelność w stosunku do pozwanych w wyniku przelewu w dniu 3 stycznia 2001 r. Wierzytelność ta, płatna w dniu 24 września 1999 r., powstała na rzecz zbywców wierzytelności, wspólników spółki cywilnej „F.”, w związku z prowadzonym przez nich przedsiębiorstwem w W. Pozwani również są wspólnikami spółki cywilnej, prowadzącymi przedsiębiorstwo w W. Zbywcy wierzytelności zawiadomili pozwanych o przelewie, a powodowa spółka wezwała ich do zapłaty należności na swój rachunek bankowy prowadzony przez wskazany oddział banku z siedzibą w G.
Sąd Rejonowy w Gliwicach postanowieniem z dnia 7 maja 2001 r. stwierdził swą niewłaściwość miejscową i przekazał sprawę Sądowi Rejonowemu, Sądowi Gospodarczemu w Warszawie. Zdaniem Sądu Rejonowego, przelew wierzytelności na powodową spółkę pozostał bez wpływu na miejsce spełnienia świadczenia przez dłużników, właściwość przemienną sądu (art. 34 kpc) wyznacza zatem nadal to miejsce, w którym dłużnicy powinni spełnić świadczenie na rzecz zbywców wierzytelności.
Sąd Okręgowy, rozpoznając zażalenie powodowej spółki kwestionujące postanowienie Sądu Rejonowego, z powołaniem się na odmienne orzecznictwo Sądu Apelacyjnego w Katowicach, nabrał poważnych wątpliwości, które znalazły wyraz w przedstawionym do rozstrzygnięcia zagadnieniu prawnym. Z jednej strony, wzgląd na interesy dłużnika, mogące doznać uszczerbku wskutek uznania wpływu przelewu na miejsce spełnienia świadczenia, przemawia za stanowiskiem Sądu Rejonowego, z drugiej natomiast, fakt respektowania przez art. 454 § 1 kc zmiany siedziby lub miejsca zamieszkania przez wierzyciela wierzytelności pieniężnej po powstaniu zobowiązania przemawia za uznaniem wpływu przelewu wierzytelności pieniężnej na miejsce spełnienia świadczenia. Sprawa dodatkowo się komplikuje, jeśli uwzględnić, że zgodnie z orzecznictwem Sądu Najwyższego, za miejsce spełnienia świadczenia bezgotówkowego uznaje się siedzibę banku (oddziału banku) prowadzącego rachunek bankowy wierzyciela. Źródłem komplikacji jest możliwość posiadania przez wierzyciela kilku rachunków bankowych.
Sąd Najwyższy zważył, co następuje:
Stosownie do art. 34 kpc, powództwo o ustalenie istnienia umowy, o jej wykonanie, rozwiązanie lub unieważnienie, jak też o odszkodowanie z powodu niewykonania lub nienależytego wykonania umowy można wytoczyć także przez sąd miejsca wykonania umowy. Podobnie, w myśl art. 488 § 1 kpc, pozew w postępowaniu nakazowym może być wniesiony również do sądu miejsca wykonania zobowiązania. Przez miejsce wykonania zobowiązania rozumie się tu nie miejsce wykonania umowy (zobowiązania) jako całości, lecz miejsce wykonania poszczególnych obowiązków. Miejsce to, według zgodnego stanowiska piśmiennictwa i orzecznictwa (postanowienie Sądu Najwyższego z dnia 8 listopada 1991 r. II CO 16/91 OSNCP 1993/3 poz. 40), podlega określeniu przy zastosowaniu norm prawa materialnego, tj. z uwzględnieniem przede wszystkim art. 454 kc, posługującego się terminem „miejsca spełnienia świadczenia”. Wykładnia ta utożsamia zatem miejsce wykonania zobowiązania z miejscem spełnienia świadczenia.
Przytoczony przepis art. 34 kpc został przejęty z kodeksu postępowania cywilnego z 1930 r. (zob. art. 35 § 1 w brzmieniu ogłoszonym w Dz. U. 1932 r. Nr 112 poz. 934 ze zm. i art. 30 § 1 w brzmieniu ogłoszonym w Dz. U. 1950 r. Nr 43 poz. 394 ze zm.). W czasie obowiązywania tego kodeksu właściwe dla określenia miejsca wykonania zobowiązania były zatem przepisy kodeksu zobowiązań (art. 190 i 191), a przed wejściem w życie kodeksu zobowiązań, materialnoprawne przepisy ustawodawstwa dzielnicowego (§ 269 i § 270 ust. 4 kodeksu cywilnego niemieckiego, § 905 kodeksu cywilnego austriackiego oraz art. 1247 kodeksu cywilnego francuskiego). Warto na to zwrócić uwagę ze względu na różnice zachodzące pomiędzy art. 454 kc a wspomnianymi przepisami kodeksu zobowiązań i ustaw dzielnicowych. Mimo więc obowiązywania przez długi czas bez zmian normy procesowej o treści wyrażonej w art. 34 kpc, konsekwencje jej zastosowania zmieniały się wraz ze zmianą związanych z nią przepisów prawa materialnego.
Zgodnie z art. 454 kc, jeżeli miejsce spełnienia świadczenia nie jest oznaczone ani nie wynika z właściwości zobowiązania, świadczenie pieniężne powinno być spełnione w miejscu zamieszkania lub w siedzibie wierzyciela w chwili spełnienia świadczenia, a gdy zobowiązanie ma związek z przedsiębiorstwem wierzyciela - w siedzibie przedsiębiorstwa wierzyciela w chwili spełnienia świadczenia. W razie zmiany przez wierzyciela miejsca zamieszkania lub siedziby po powstaniu zobowiązania, spowodowana przez to nadwyżka kosztów spełnienia świadczenia (jego przesłania) obciąża wierzyciela. Należy zaznaczyć, że rozwiązanie analogiczne do przyjętego w art. 454 kc zawiera także art. 57 Konwencji Narodów Zjednoczonych o umowach międzynarodowej sprzedaży towarów (Dz. U. 1997 r. Nr 45 poz. 286). Stanowi on, że jeżeli kupujący nie jest zobowiązany zapłacić ceny w innym szczególnym miejscu, to powinien ją zapłacić sprzedawcy w jego siedzibie handlowej lub - gdy zapłata ma być dokonana w zamian za wydanie towarów lub dokumentów - w miejscu tego wydania; sprzedawca ponosi nadwyżkę kosztów związanych z zapłatą, wynikającą ze zmiany przez niego siedziby handlowej po zawarciu umowy.
Niekiedy miejsce spełnienia świadczenia pieniężnego (miejsce płatności) musi być oznaczone. Na przykład, wymaganie takie wynika z art. 1 pkt 5 i art. 101 pkt 4 ustawy z dnia 28 kwietnia 1936 r. Prawo wekslowe (Dz. U. 1936 r. Nr 37 poz. 282 - dalej „Pr.weksl.”) w odniesieniu do zapłaty sumy wekslowej - przy czym - według tych przepisów - miejsce płatności oznacza określoną miejscowość. Dokładniejszego adresu, pod którym powinna nastąpić zapłata sumy wekslowej, dotyczy art. 87 Pr.Weksl. Nie stanowi również oznaczenia miejsca płatności w rozumieniu Prawa Wekslowego wskazanie osoby trzeciej, u której weksel ma być płatny (art. 4 Pr.weksl.); tą osobą trzecią bywa zwykle bank - jego wskazanie umożliwia wykorzystanie do zapłaty sumy wekslowej rachunków bankowych.
Wymienione także w art. 454 kc kryterium właściwości zobowiązania nie odgrywa w braku oznaczenia miejsca spełnienia świadczenia pieniężnego większej roli, ale nie jest, jak się czasem twierdzi, całkowicie pozbawione znaczenia. Według tego kryterium, może być ustalone miejsce spełnienia świadczenia pieniężnego np. w przypadkach świadczeń z umów wzajemnych, gdy nie wprowadzono odstępstwa od reguły przewidzianej w art. 488 § 1 kc. W razie zatem nieoznaczenia miejsca spełnienia świadczenia pieniężnego, świadczenie to powinno być spełnione w zasadzie w miejscu zamieszkania lub siedzibie (siedzibie przedsiębiorstwa) wierzyciela w chwili spełnienia świadczenia.
Pojęcie spełnienia świadczenia pieniężnego nie jest jednak jednorodne.
Wykonanie zobowiązania, którego przedmiotem jest świadczenie pieniężne, może nastąpić przede wszystkim za pomocą gotówki, tj. przez przeniesienie na wierzyciela własności znaków pieniężnych wyrażających określoną sumę jednostek pieniężnych. Zgodnie z art. 32 ustawy z dnia 29 sierpnia 1997 r. o Narodowym Banku Polskim (Dz. U. 1997 r. Nr 140 poz. 938 ze zm.) emitowane przez ten Bank znaki pieniężne mają moc umarzania zobowiązań pieniężnych na obszarze Polski, czyli - innymi słowy - istnieje obowiązek przyjmowania wspomnianych znaków jako prawnego środka płatniczego.
Oprócz tego, zobowiązania, których przedmiotem są świadczenia pieniężne, mogą być, i w praktyce często są wykonywane, w drodze rozliczeń bezgotówkowych za pośrednictwem banków (art. 63 i nast. ustawy(1) z dnia 29 sierpnia 1997 r. Prawo bankowe - Dz. U. 1997 r. Nr 140 poz. 939 ze zm.; por. też zarządzenie(2) Prezesa Narodowego Banku Polskiego z dnia 29 maja 1998 r. w sprawie form i trybu przeprowadzania rozliczeń pieniężnych za pośrednictwem banków - M. P. 1998 r. Nr 21 poz. 320). Stąd, że tylko znaki pieniężne emitowane przez Narodowy Bank Polski są prawnym środkiem płatniczym na obszarze Polski, wynika, iż wierzyciel nie ma obowiązku przyjmowania zapłaty za pomocą rozliczeń bezgotówkowych bez swojej zgody. Zarazem jednak z art. 13 ust. 1 ustawy z dnia 19 listopada 1999 r. - Prawo działalności gospodarczej (Dz. U. 1999 r. Nr 101 poz. 1178 ze zm.) wynika, że w określonych okolicznościach - obejmujących bardzo szeroki zakres transakcji - przedsiębiorcy są zobowiązani do dokonywania i przyjmowania płatności za pośrednictwem rachunków bankowych. Poza tym częste stosowanie w praktyce rozliczeń bezgotówkowych ze względu na wiążące się z tym udogodnienia stało się podstawą do formułowania poglądu o upowszechnieniu się zwyczaju przyjmowania zapłaty w postaci rozliczeń bezgotówkowych.
Na nasuwające się pytanie, czy obydwa te sposoby zapłaty, a więc nie tylko zapłata za pomocą pieniądza gotówkowego, ale i zapłata za pomocą pieniądza bezgotówkowego, są objęte uregulowaniem art. 454 kc, zarówno przez przeważającą część piśmiennictwa, jak i orzecznictwo udzielana jest odpowiedź pozytywna. Sąd Najwyższy w uchwałach z dnia 20 listopada 1992 r. III CZP 138/92 (OSNC 1993/6 poz. 96), oraz z dnia 4 stycznia 1995 r. III CZP 164/94 (OSNC 1995/4 poz. 62) podtrzymał stanowisko, zgodnie z którym, stosownie do art. 454 kc, miejscem spełnienia świadczenia pieniężnego za pomocą rozliczeń bezgotówkowych jest siedziba banku (oddziału banku) prowadzącego rachunek wierzyciela. Siedziba banku, według tego stanowiska, jest niejako odpowiednikiem miejsca zamieszkania lub siedziby wierzyciela. Jeżeli więc strony nie postanowiły co innego, zapłata w drodze rozliczeń bezgotówkowych powinna nastąpić w miejscu ulokowania przez wierzyciela rachunku bankowego.
O ile za trafne uznać należy samo stanowisko, według którego miejscem spełnienia świadczenia pieniężnego za pomocą rozliczeń bezgotówkowych jest siedziba banku prowadzącego rachunek wierzyciela, o tyle przytoczone wyżej uzasadnienie tego stanowiska, rzutujące na jego zasięg, wymaga korektury i uzupełnienia. Jest oczywiste, że spełnienie świadczenia pieniężnego w interesujących nas wypadkach w drodze rozliczeń bezgotówkowych zakłada uczestniczenie w tych rozliczeniach banków i posiadanie przez rozliczające się strony rachunków bankowych. Zapłata we wspomniany sposób bez posiadania przez strony rachunków bankowych jest w równym stopniu niemożliwa, co zapłata gotówką bez gotówki. W odniesieniu do rozpatrywanych rozliczeń bezgotówkowych problem zacieśnia się więc w istocie do pytania o to, które ze zdarzeń objętych procesem rozliczenia rozstrzyga o umorzeniu zobowiązania, w szczególności, czy skutek ten wiąże się już z obciążeniem rachunku dłużnika, czy też dopiero z uznaniem rachunku wierzyciela. Rozstrzygnięcie tego pytania na rzecz drugiej ewentualności (zob. w szczególności uchwałę Sądu Najwyższego z dnia 4 stycznia 1995 r. III CZP 164/94) łączy się ściśle z uznaniem za miejsce spełnienia świadczenia pieniężnego siedziby banku prowadzącego rachunek wierzyciela. Jednakże nie jest tak, jak mogłoby sugerować uzasadnienie omawianego stanowiska, że siedzibę banku prowadzącego rachunek wierzyciela należy uważać za miejsce spełnienia świadczenia w każdym przypadku, w którym istnieją techniczno-organizacyjne warunki do dokonania zapłaty w drodze rozliczenia bezgotówkowego, a strony nie postanowiły nic innego.
Uznanie siedziby banku prowadzącego rachunek wierzyciela za miejsce spełnienia świadczenia pieniężnego jest dopuszczalne tylko w tych wypadkach, w których obydwie strony wyraziły zgodę na zapłatę na określony rachunek wierzyciela.
Jak już wspomniano, rozliczenia bezgotówkowe opierają się na założeniu, stosownie do którego wierzyciel nie ma obowiązku przyjęcia zapłaty za pomocą rozliczenia bez swej zgody. Założenia tego nie uchyla art. 13 Prawa o działalności gospodarczej. Niezastosowanie się do tego przepisu, o zdecydowanie publicznoprawnej funkcji, łączy się przede wszystkim z sankcją karną (art. 66 ust. 1 Prawa o działalności gospodarczej). Zawarty w tym przepisie nakaz, jak również ewentualny zwyczaj dokonywania w danych stosunkach rozliczeń bezgotówkowych, może też być brany pod uwagę przy ocenie odmowy przyjęcia zapłaty przez wierzyciela na określony rachunek z punktu widzenia art. 486 kc. Z samego art. 13 Prawa o działalności gospodarczej nie sposób natomiast wywieść, że w przypadkach nim objętych miejscem spełnienia świadczenia pieniężnego jest siedziba banku prowadzącego rachunek wierzyciela. Sprzeciwia się temu przede wszystkim możliwość posiadania przez wierzyciela kilku rachunków. W razie posiadania przez wierzyciela kilku rachunków bankowych nie wiadomo byłoby, który z nich należałoby mieć na względzie przy ustalaniu miejsca spełnienia świadczenia. Poza tym wierzyciel ma doniosłe interesy w tym, aby móc sprzeciwić się przyjęciu zapłaty na określony rachunek, także w wypadkach objętych wspomnianym przepisem. Przykładem może być sytuacja, gdy określony rachunek wierzyciela został zajęty lub gdy bank prowadzący rachunek wierzyciela znalazł się w sytuacji grożącej upadłością (por. art. 159 Prawa bankowego).
Należy podzielić pogląd, zgodnie z którym wierzyciel może odwołać swoją zgodę na dokonanie zapłaty na określony rachunek bankowy, dopóki dłużnik nie podejmie działań związanych z zapłatą na ten rachunek. Również dłużnik ma doniosłe interesy w tym, aby móc odmówić dokonania zapłaty na określony rachunek wierzyciela, np. gdy bank prowadzący rachunek wierzyciela znajduje się w sytuacji grożącej upadłością. Jakkolwiek wprowadzane ostatnio regulacje zmniejszają ryzyko uczestników rozliczeń bankowych, to jednak nie wykluczają go całkowicie (por. w szczególności art. 9 ustawy z dnia 24 sierpnia 2001 r. o ostateczności rozrachunku w systemach płatności i systemach rozrachunku papierów wartościowych oraz zasadach nadzoru nad tymi systemami - Dz. U. 2001 r. Nr 123 poz. 1351).
Rekapitulując, rozliczenie bezgotówkowe wymaga zgody obu stron na zapłatę na określony rachunek wierzyciela, i tylko wtedy, gdy taka zgoda istnieje, miejscem spełnienia świadczenia pieniężnego jest siedziba banku prowadzącego rachunek wierzyciela; miejsce to wynika zatem z oznaczenia przez strony (art. 454 § 1 in principio kc). Zgody stron dowodzi np. wskazanie rachunku wierzyciela w umowie, z której wynika zobowiązanie pieniężne, w praktyce sytuacja taka zdarza się jednak rzadko. Uzgodnienia stron umowy, z której wynika zobowiązanie pieniężne, ograniczają się zwykle do określenia samego sposobu (formy) rozliczenia bezgotówkowego, a rachunek bankowy wierzyciela jest podawany dłużnikowi dopiero później, w fakturze wystawionej przez wierzyciela. W takim razie, o uzgodnieniu przez strony zapłaty na wskazany przez wierzyciela rachunek może być mowa dopiero z chwilą podjęcia przez dłużnika działań świadczących o zastosowaniu się do tego wskazania.
Jeżeli dłużnik nie zastosuje się do żądania zapłaty na wskazany przez wierzyciela rachunek, nie ma podstaw do uznania, że miejscem spełnienia świadczenia jest siedziba banku prowadzącego ten rachunek. Za miejsce spełnienia świadczenia należy w takim przypadku uważać - z wszystkimi tego konsekwencjami procesowymi łączącymi się z powiązaniem art. 34 i art. 488 kpc z regulacją art. 454 kc - miejsce zamieszkania lub siedzibę (siedzibę przedsiębiorstwa) wierzyciela w chwili spełnienia świadczenia.
W tym miejscu wypada jeszcze odnotować głosy krytyki kierowanej pod adresem regulacji wiążących właściwość sądu z miejscem spełnienia świadczenia. Podnosi się, że przepisy prawa materialnego o miejscu spełnienia świadczenia nie mają na celu określenia właściwości sądu, lecz rozstrzygają przede wszystkim o tym, na czyj koszt i niebezpieczeństwo następuje spełnienie czynności związanych z wykonaniem zobowiązania. Dotyczy to oczywiście także przepisów określających, gdzie ma być dokonana zapłata sumy pieniężnej, na którą opiewa dług. We współczesnych prawodawstwach szeroko przyjęte jest właśnie rozwiązanie, zgodnie z którym jeżeli co innego nie wynika z umowy stron, dłużnik ma przekazać sumę pieniężną na swój koszt i niebezpieczeństwo wierzycielowi w miejscu jego zamieszkania lub siedziby (siedziby przedsiębiorstwa) w chwili spełnienia świadczenia. Logiczną konsekwencją tego rozwiązania powinno być uznanie za miejsce spełnienia świadczenia pieniężnego miejsca zamieszkania lub siedziby (siedziby przedsiębiorstwa) wierzyciela w chwili spełnienia świadczenia.
Odwołanie się do tak oznaczonego miejsca spełnienia świadczenia, przy określaniu właściwości sądu może jednak prowadzić do niepożądanego rezultatu: wpływania przez wierzyciela na właściwość sądu przez zmianę swojego miejsca zamieszkania lub siedziby (siedziby przedsiębiorstwa) po powstaniu zobowiązania. Dlatego, tj. po to, aby przeciwdziałać temu niepożądanemu rezultatowi - w § 270 kc niemieckiego zastrzeżono (ust. 4), że jego postanowienia, iż pieniądze dłużnik ma przesłać na swoje ryzyko i koszt wierzycielowi do miejsca jego zamieszkania lub siedziby przedsiębiorstwa (ust. 1 i 2), nie naruszają przepisów o miejscu świadczenia, tj. przepisów § 269. Co więcej, część polskiego piśmiennictwa analogicznie interpretowała art. 191 kz(3), jakkolwiek interpretacja ta miała silniejsze oparcie w projekcie tego przepisu niż w samym przepisie. Obecnie jednak nie ma podstaw do twierdzenia, że art. 454 § 1 zd. 2 kc „oznacza jedynie miejsce przeznaczenia, do którego dłużnik zobowiązany jest wysłać pieniądze, natomiast nie ma (...) nic wspólnego z miejscem spełnienia świadczenia”; w przepisie tym chodzi niewątpliwie, jak już o tym była wyżej mowa, o oznaczenie miejsca spełnienia świadczenia pieniężnego. W tej sytuacji wykładnia przyjmująca, że siedziba banku prowadzącego określony rachunek wierzyciela jest tylko wtedy miejscem spełnienia świadczenia pieniężnego, gdy obie strony wyraziły zgodę na dokonanie zapłaty na ten rachunek, ma za sobą dodatkowy argument.
W braku takiej zgody - gdy dłużnik nie zastosował się do żądania zapłaty na wskazany przez wierzyciela rachunek - za miejsce spełnienia świadczenia, z wszystkimi tego konsekwencjami procesowymi łączącymi się z powiązaniem art. 34 i art. 488 kpc z regulacją art. 454 kc, należy uważać miejsce zamieszkania lub siedzibę (siedzibę przedsiębiorstwa) wierzyciela w chwili spełnienia świadczenia. Rozwiązanie to eliminuje sytuacje, w których szczególnie łatwo byłoby - łatwiej niż w przypadkach, kiedy miejscem spełnienia świadczenia jest miejsce zamieszkania lub siedziba (siedziba przedsiębiorstwa) wierzyciela w chwili spełnienia świadczenia - o niepożądane wpływanie przez jedną ze stron na właściwość sądu.
Również na tle art. 57 ust. 1 lit. a Konwencji Narodów Zjednoczonych o umowach międzynarodowej sprzedaży towarów, normującego stosunki, w dziedzinie których szeroko praktykowane są rozliczenia bezgotówkowe, prezentowany jest pogląd, że jeżeli system prawny obowiązujący w państwie siedziby handlowej sprzedawcy, określający właściwość sądu przez odwołanie się do miejsca spełnienia świadczenia, nakazuje uwzględnić przy ustalaniu właściwości sądu w danej sprawie wymieniony przepis Konwencji, to sprzedawca może pozwać kupującego o zapłatę ceny przed sąd miejsca swojej siedziby handlowej.
Wskutek przelewu następuje zmiana osoby wierzyciela; wierzytelność, która przysługiwała cedentowi, staje się wierzytelnością cesjonariusza, który nabywa ją w takim stanie, w jakim przysługiwała cendentowi (art. 509 kc). Z założeniem identyczności wierzytelności cesjonariusza z wierzytelnością, która przysługiwała cedentowi, ściśle się łączy dopuszczenie podnoszenia przez dłużnika wobec cesjonariusza wszelkich zarzutów, które dłużnik miał przeciwko cedentowi w chwili powzięcia wiadomości o przelewie (art. 513 § 1 kc). Przelew wierzytelności następujący bez zgody dłużnika nie może prowadzić do pogorszenia jego dotychczasowej pozycji prawnej (por. wyrok SN z dnia 3 września 1998 r. I CKN 822/97 OSNC 1999/2 poz. 39).
Z regulacji tej wynika, że przelew pozostaje bez wpływu na treść objętej nim wierzytelności. Odnosi się to, między innymi, do miejsca spełnienia świadczenia. Po przelewie dłużnik wierzytelności pieniężnej powinien więc dokonać zapłaty już cesjonariuszowi, ale z uwzględnieniem obowiązujących dłużnika i cedenta zasad dotyczących miejsca spełnienia świadczenia. Jeżeli zatem strony stosunku, z którego wynika przelana wierzytelność pieniężna, oznaczyły miejsce spełnienia świadczenia, dłużnik powinien dokonać zapłaty na rzecz cesjonariusza w oznaczonym miejscu. Na przykład, wystawca weksla własnego „nie na zlecenie” dla zabezpieczenia kredytu konsumenckiego (zob. art. 9 jeszcze nieobowiązującej ustawy z dnia 20 lipca 2001 r. o kredycie konsumenckim - Dz. U. 2001 r. Nr 100 poz. 1081) ma, w razie przeniesienia tego weksla w drodze przelewu, zapłacić sumę wekslową cesjonariuszowi w miejscu płatności oznaczonym w wekslu. Przelew wierzytelności pozostaje tu więc bez jakiegokolwiek wpływu na miejsce spełnienia świadczenia, a co za tym idzie - na właściwość przemienną sądu.
Kwestia jest bardziej złożona, gdy - jak w niniejszej sprawie - do stosunku, z którego wynika przelana wierzytelność pieniężna, ma zastosowanie norma uznająca za miejsce spełnienia świadczenia pieniężnego miejsce zamieszkania lub siedzibę (siedzibę przedsiębiorstwa) wierzyciela w chwili spełnienia świadczenia. Może się tu prima facie nasuwać pogląd nakazujący dokonać zapłaty cesjonariuszowi w miejscu zamieszkania lub siedzibie (siedzibie przedsiębiorstwa) cedenta, jeżeli bowiem przelew pozostaje bez wpływu na treść objętej nim wierzytelności, a miejscem spełnienia świadczenia przed przelewem było miejsce zamieszkania lub siedziby (siedziby przedsiębiorstwa) cedenta, to i po przelewie nadal to samo miejsce powinno stanowić miejsce spełnienia świadczenia. W konsekwencji, w sporze między cesjonariuszem a dłużnikiem o zapłatę przelanej wierzytelności sądem właściwości przemiennej powinien być sąd miejsca zamieszkania lub siedziby (siedziby przedsiębiorstwa) cedenta. Bliższa analiza art. 454 § 1 zd. 2 kc oraz wymienionych wyżej przepisów o przelewie sprzeciwia się jednak akceptacji tego poglądu i przemawia na rzecz uznania za miejsce spełnienia objętego przelewem świadczenia pieniężnego miejsca zamieszkania lub siedziby (siedziby przedsiębiorstwa) cesjonariusza w chwili spełnienia świadczenia. Analiza ta prowadzi mianowicie do wniosku, że uznanie za miejsce spełnienia świadczenia pieniężnego miejsca zamieszkania lub siedziby (siedziby przedsiębiorstwa) cesjonariusza pozostaje w istocie w zgodzie z treścią przelanej wierzytelności i - tym samym - nie prowadzi do pogorszenia dotychczasowej pozycji prawnej dłużnika. Wniosek taki wynika przede wszystkim z zawartego w art. 454 § 1 zd. 2 kc nakazu uwzględnienia zmiany miejsca zamieszkania lub siedziby (siedziby przedsiębiorstwa) wierzyciela po powstaniu zobowiązania. Zmiana miejsca zamieszkania lub siedziby (siedziby przedsiębiorstwa) wierzyciela po powstaniu zobowiązania wpływa więc na miejsce spełnienia świadczenia pieniężnego, ale nie pociąga za sobą jego zmiany, ponieważ miejsce spełnienia świadczenia wyznacza dopiero miejsce zamieszkania lub siedziba (siedziba przedsiębiorstwa) wierzyciela w chwili spełnienia świadczenia. Wobec tego, że przelew jako nabycie pochodne prowadzi do uzyskania przymiotu wierzyciela przez cesjonariusza w miejsce cedenta, zakresem hipotezy normy wyrażonej w art. 454 § 1 zd. 2 kc objęte są także przypadki zmiany miejsca zamieszkania lub siedziby (siedziby przedsiębiorstwa) wierzyciela, będące następstwem przelewu wierzytelności. Innymi słowy, w świetle wymienionego przepisu miejscem spełnienia świadczenia pieniężnego jest miejsce zamieszkania lub siedziby (siedziby przedsiębiorstwa) wierzyciela w chwili spełnienia świadczenia bez względu na to, czy chodzi tu o pierwotnego wierzyciela, czy też o jego sukcesora w wyniku przelewu.
Warto zaznaczyć, że również na tle art. 57 ust. 1 lit. a Konwencji Narodów Zjednoczonych o umowach międzynarodowej sprzedaży towarów reprezentowane jest - jakkolwiek nie jako jedyne - stanowisko przyjmujące, że w razie przelewu wierzytelności o zapłatę ceny, kupujący ma zapłacić w siedzibie cesjonariusza. Stanowisko to wychodzi z założenia, że przelew wierzytelności o zapłatę ceny powinien być traktowany jak przypadek zmiany siedziby wierzyciela, o którym mowa w art. 57 ust. 2 Konwencji.
Podsumowując dotychczasowe wywody, należy stwierdzić, że w razie przelewu wierzytelności pieniężnej, dłużnik powinien dokonać zapłaty, jeżeli miejsce spełnienia świadczenia nie jest oznaczone, w miejscu zamieszkania lub w siedzibie (siedzibie przedsiębiorstwa) nabywcy wierzytelności w chwili spełnienia świadczenia. Samo wskazanie dłużnikowi przez wierzyciela rachunku bankowego, na który ma zapłacić, nie rozstrzyga o miejscu spełnienia świadczenia. Gdy dłużnik nie zastosował się do żądania zapłaty na wskazany przez nabywcę wierzytelności rachunek, sądem miejsca wykonania zobowiązania (art. 34 i art. 488 § 1 kpc) jest sąd miejsca zamieszkania lub siedziby (siedziby przedsiębiorstwa) nabywcy wierzytelności w chwili wytoczenia powództwa.
Z przytoczonych powodów przedstawione zagadnienie prawne rozstrzygnięto, jak w uchwale (art. 390 § 1 kpc).

2.
Wyrok Sądu Najwyższego - Izba Cywilna
z dnia 24 stycznia 2002 r.
III CKN 495/2000
Artykuł 451 § 1 zd. 2 kc stosuje się również wtedy, gdy dłużnik spełniający świadczenie ma wobec wierzyciela jeden tylko dług złożony z należności głównej i odsetek.
Uzasadnienie
Sąd Najwyższy w sprawie z powództwa Jarosława S. przeciwko Adamowi G., Edwardowi K., Zygmuntowi K., Sławomirowi W. i Markowi Z. o zapłatę, po rozpoznaniu w Izbie Cywilnej na rozprawie kasacji pozwanych od wyroku Sądu Apelacyjnego w Krakowie z dnia 24 listopada 1998 r. I ACa 391/98

- uchylił zaskarżony wyrok w części uwzględniającej powództwo ponad kwotę 3.366,04 zł (pkt I.1) oraz w części oddalającej apelację pozwanych (pkt II), a także w części orzekającej o kosztach postępowania (pkt I.3 i pkt III) i w tym zakresie przekazał sprawę Sądowi Apelacyjnemu w Krakowie do ponownego rozpoznania i orzeczenia o kosztach postępowania kasacyjnego.
Uzasadnienie
Powód, jego syn i pozwani byli wspólnikami spółki cywilnej „Instant”, prowadzącej działalność gospodarczą w zakresie usług radiowo-telewizyjnych (montaż anten, sieci kablowych) na terenie N.S. Powód wystąpił z tej spółki wraz z synem w dniu 31 października 1994 r. W konsekwencji tego pozwał pozostałych pięciu wspólników o zapłatę kwoty 21.174 z odsetkami od 14 listopada 1995 r. oraz kwoty 360 zł z odsetkami od 29 marca 1995 r. Pierwszą część żądania pozwu następnie zmienił w ten sposób, że wniósł o zasądzenie od pozwanych kwoty 21.174 zł z odsetkami od dnia 16 lipca 1995 r. Zmiana ta wynikała z zaliczenia przez powoda otrzymanej od pozwanych sumy 7.776,30 zł na poczet zaległych odsetek. Wskutek tej zmiany zmniejszył się więc tylko rozmiar odsetek ustawowych dochodzonych od należności wymienionej w pozwie na pierwszym miejscu.
Podstawę prawną powództwa stanowił art. 871 kc, określający roszczenia wspólnika występującego ze spółki przeciwko pozostałym wspólnikom, w szczególności przyznający mu roszczenie o wypłatę w pieniądzu takiej części wartości wspólnego majątku pozostałego po odliczeniu wartości wkładów wszystkich wspólników, jaka odpowiada stosunkowi, w którym uczestniczył w zyskach spółki.
Sąd Wojewódzki wyrokiem 29 stycznia 1998 r. uwzględnił powództwo częściowo. Zasądził solidarnie od pozwanych na rzecz powoda kwotę 3.778,69 zł z określonymi bliżej odsetkami ustawowymi.
Zaskarżonym wyrokiem wydanym po rozpoznaniu apelacji obu stron Sąd Apelacyjny zmienił wyrok Sądu Wojewódzkiego w ten sposób, że zasądził solidarnie od pozwanych na rzecz powoda kwotę 16.854,71 zł z określonymi bliżej odsetkami ustawowymi, w pozostałym zakresie powództwo oddalił. Sąd Apelacyjny, opierając się na uzupełniającej opinii biegłego z 4 września 1998 r. ustalił, że wartość majątku wspólnego, którą ma na względzie art. 871 § 2 kc, była równa kwocie 185.893,07 zł. Powodowi powinna więc przypaść 1/7 tej kwoty, tj. suma 26.554,72 zł. Od tej sumy, z kwoty 17.276,30 zł uiszczonej powodowi przez pozwanych w okresie do 13 maja 1996 r. należy odjąć jedynie 9.700 zł, ponieważ pozostała jej część - 7.776,30 zł - trafnie została zaliczona przez powoda na poczet zaległych odsetek od przysługującej mu należności głównej. (W tym miejscu wypada zauważyć, że powyższe obliczenia nie są ścisłe, w szczególności wynik odejmowania kwoty 7.776,30 zł od kwoty 17.276,30 zł wynosi nie 9.700 zł, lecz 9.500 zł.) Ostatecznie Sąd Apelacyjny zasądził od pozwanych na rzecz powoda sumę 16.854,71 zł.
Sąd Apelacyjny, objaśniając swe ustalenia co do wartości majątku spółki, odbiegające od ustaleń Sądu Wojewódzkiego (według Sądu Wojewódzkiego wartość majątku spółki odpowiadała kwocie 80.884,84 zł), podkreślił, iż uznał za składnik majątku spółki materiały zainstalowane u abonentów, jako dobro niematerialne, wyrażające się w możliwości przyciągania i utrzymywania klienteli. Wartość tego składnika określił na 33.125 zł.
Jako podstawę skargi kasacyjnej pozwani powołali naruszenie przez Sąd Apelacyjny art. 55[1] (wymienienie w skardze kasacyjnej art. 55 nosi znamiona oczywistej omyłki) w związku z art. 871 § 2 kc, art. 451 kc, art. 382 kpc, art. 229 kpc, art. 6 kc i art. 316 kpc.
Sąd Najwyższy zważył, co następuje:
Większość zarzutów skargi kasacyjnej jest nietrafna. Dotyczy to przede wszystkim zarzutu naruszenia art. 6 kc i art. 316 kpc przez dokonanie ustaleń, które nie były przedmiotem dowodzenia, oraz zarzutu naruszenia art. 55[1] w związku z art. 871 § 2 kc przez dwukrotne zaliczenie tych samych składników do majątku spółki. W ten sposób przepisów tych naruszyć nie można.
Nietrafny jest także zarzut naruszenia art. 229 kpc przez uwzględnienie przy ustalaniu wartości majątku spółki kwoty 6.000 zł zamiast kwoty 3.742,39 zł „uznanej przez strony”. Sąd bowiem może poprzestać na przyznaniu faktu, ale - jeżeli zachodzą okoliczności wskazane w tym przepisie - nie jest do tego zmuszony.
Podobnie należy ocenić zarzut naruszenia art. 55[1] kc w związku z art. 871 § 1 kc przez zaliczenie do przedsiębiorstwa prowadzonego przez wspólników instalacji stanowiącej własność klientów. Z wywodów Sądu Apelacyjnego wynika, że Sąd ten uznał za składnik prowadzonego przez wspólników przedsiębiorstwa nie samą instalację stanowiącą własność klientów, ale majątkowy walor niematerialny związany z założeniem przez wspólników tej instalacji u klientów. W świetle art. 55[1] kc taki walor może wchodzić w skład przedsiębiorstwa.
Nie można też podzielić zapatrywania pozwanych, że przyjęta przez Sąd Apelacyjny wykładnia art. 451 § 1 zd. 2 kc, zgodnie z którą przepis ten stosuje się również wtedy, gdy spełniający świadczenie dłużnik ma wobec wierzyciela jeden tylko dług złożony z należności głównej i odsetek, jest błędna. Artykuł 451 § 1 zd. 2 kc znajduje się wprawdzie wśród przepisów odnoszących się do sytuacji, w której dłużnik ma względem wierzyciela kilka długów tego samego rodzaju i sam wyraźnie do takiej sytuacji nawiązuje, stąd jednak nie wynika jeszcze, że ma on zastosowanie tylko w takiej sytuacji.
Artykuł 451 § 1 zd. 2 kc jest odpowiednikiem art. 212 § 2 kodeksu(1) zobowiązań.
W motywach do projektu art. 212 § 2 kodeksu zobowiązań wyjaśniono, że wyrażona w nim norma, zgodnie z którą wierzyciel ma prawo zaliczyć to, co otrzymuje od dłużnika, najpierw na zaległe koszty, odsetki lub raty, jest normą powszechnie przyjętą, uzasadnioną potrzebami obrotu. Uzasadnieniem dla niej jest przede wszystkim to, że roszczenia o należności uboczne przedawniają się zwykle w krótszym terminie niż roszczenia o należności główne; podobny argument można też odnieść do zaległych rat świadczenia głównego. Racje te są aktualne w równym stopniu zarówno wtedy, gdy dłużnik spełniający świadczenie ma jeden tylko dług wobec wierzyciela, jak i wtedy, gdy ma on kilka długów wobec wierzyciela. Ustanowieniu art. 212 § 2 kodeksu zobowiązań nie przyświecał więc zamiar ograniczenia go do sytuacji, w której dłużnik miał względem tego samego wierzyciela kilka długów jednego rodzaju, lecz chęć zacieśnienia kompetencji dłużnika, mającego kilka długów względem tego samego wierzyciela, do decydowania o zaliczeniu zapłaty na poczet jednego z tych długów bez możliwości wiążącego określenia na co powinno być zaliczone to, co przypada na poczet tego długu; co do tego decyzja powinna należeć tylko do wierzyciela, chyba że strony inaczej się umówiły. Według zawartej w kodeksie zobowiązań regulacji wierzyciel mógł zatem zawsze, bez względu na to, czy jego dłużnik miał kilka długów, czy też jeden tylko dług, zaliczyć otrzymaną od niego zapłatę na pokrycie danego długu przede wszystkim na zaległe należności uboczne (Roman Longchamps de Berier: Uzasadnienie projektu kodeksu zobowiązań. Warszawa 1934 r., str. 309 i 310; Ernest Till, Polskie prawo zobowiązań (część ogólna). Projekt wstępny z motywami, Lwów 1923 r., str. 149).
Wobec tego, że art. 451 § 1 kc jest niewątpliwie powtórzeniem art. 212 kodeksu zobowiązań, z różnicami jedynie redakcyjnymi, powyższa argumentacja i oparta na niej wykładnia zachowały w pełni aktualność także w odniesieniu do art. 451 § 1 kc (W orzecznictwie tak w szczególności wyrok SN z 19 listopada 1998 r. III CKN 17/98 - niepubl.).
Uregulowanie przewidziane w art. 451 § 1 zd. 2 kc stosuje się zatem również wtedy, gdy dłużnik spełniający świadczenie ma wobec wierzyciela jeden tylko dług złożony z należności głównej i odsetek.
Trafny jest natomiast zarzut naruszenia art. 382 kpc w zakresie wiążącym się z kwestionowaniem ustaleń Sądu Apelacyjnego opartych na uzupełniającej opinii biegłego.
W orzecznictwie wyjaśniono, że art. 382 kpc ma charakter ogólnej dyrektywy, określającej, wspólnie z art. 381 kpc, istotę postępowania apelacyjnego jako kontynuacji merytorycznego rozpoznania sprawy (uchwała składu siedmiu sędziów Sądu Najwyższego - zasada prawna - z dnia 23 marca 1999 r. III CZP 59/98 OSNC 1999/7-8 poz. 124). W związku z tym samo powołanie się na naruszenie art. 382 kpc w zasadzie nie może stanowić podstawy kasacji. Możliwe jednak są od tego wyjątki. Przykładem takiego wyjątku jest przypadek pominięcia przez sąd drugiej instancji części „zebranego materiału”: wydania orzeczenia wyłącznie na podstawie materiału zebranego przed sądem pierwszej instancji lub na podstawie własnego materiału, z pominięciem wyników postępowania dowodowego przeprowadzonego przez sąd pierwszej instancji (orzeczenia Sądu Najwyższego: postanowienie z 7 lipca 1999 r. I CKN 504/99 OSNC 2000/1 poz. 17; wyrok z 16 marca 1999 r. II UKN 520/98 OSNAPiUS 2000/9 poz. 372; postanowienie z 6 stycznia 1999 r. II CKN 100/98 OSNC 1999/9 poz. 146; postanowienie z dnia 26 marca 1998 r. II CKN 815/97 Wokanda 1999/1 str. 6). Taki właśnie wyjątkowy przypadek zachodzi w rozpoznawanej sprawie. Sąd Apelacyjny powołując się na art. 382 kpc postanowił ponowić postępowanie dowodowe w zakresie odnoszącym się do opinii biegłego sądowego. W następstwie tej decyzji zlecił biegłemu opracowanie opinii uzupełniającej. I ta opinia, z 4 września 1998 r., stała się wyłączną podstawą odmiennych ustaleń Sądu Apelacyjnego. Sąd Apelacyjny nie odniósł się przy tym do wyników postępowania dowodowego przeprowadzonego przez Sąd Wojewódzki. W rezultacie prawidłowość ustaleń Sądu Apelacyjnego budzi istotne wątpliwości.
Zasadność skargi kasacyjnej w części obejmującej zarzut naruszenia art. 382 kpc nakazywała orzec jak w sentencji (art. 393[13] § 1 kpc).

3.
Wyrok Sądu Najwyższego - Izba Cywilna
z dnia 8 marca 2002 r.
III CKN 548/2000
Ustawowe odsetki za opóźnienie w spełnieniu świadczenia pieniężnego, którego termin był oznaczony, stają się zaległą należnością uboczną w rozumieniu art. 451 § 1 zd. 2 kc bez potrzeby uprzedniego wezwania dłużnika do zapłaty tych odsetek.

Uzasadnienie
Sąd Najwyższy w sprawie z powództwa BIG Banku S.A. Oddziału w K. przeciwko Hucie im. T.S., S.A. w K. o zapłatę, po rozpoznaniu w Izbie Cywilnej w dniu 8 marca 2002 r. na rozprawie kasacji strony pozwanej od wyroku Sądu Apelacyjnego w Krakowie z dnia 5 lutego 1999 r. oddalił kasację. 
Uzasadnienie
Wyrokiem z 5 lutego 1999 r. Sąd Apelacyjny w Krakowie oddalił apelację pozwanej od wyroku z dnia 23 października 1998 r. Sądu Wojewódzkiego w Krakowie, utrzymującego w mocy nakaz zapłaty, wydany 27 lutego 1998 r. przez Sąd Rejonowy dla Krakowa-Śródmieścia w Krakowie, którym orzeczono, że pozwana Huta im. T.S. ma zapłacić powodowi BIG Bank SA - Oddziałowi w K. kwotę 598.662,07 zł z ustawowymi odsetkami od kwoty 2.489,91 zł od 8 października 1997 r., od kwoty 3.114,31 zł od 16 października 1997 r., od kwoty 197.403,39 zł od 1 grudnia 1997 r., od kwoty 194.786,15 zł od 3 grudnia 1997 r., od kwoty 200.868,31 zł od 9 grudnia do dnia zapłaty. Za podstawę orzeczenia Sąd Apelacyjny przyjął następujące okoliczności faktyczne.
BIG Bank SA - Oddział w K. na podstawie umów przelewu, zawartych w dniach 10 i 15 lipca 1997 r. z Zakładem Energetycznym SA w K., nabył przysługujące temu Zakładowi wobec Huty im. T.S. SA w Krakowie wierzytelności objęte pięcioma fakturami. Terminy płatności nabytych wierzytelności wynikały z poszczególnych faktur i przypadały w okresie między 10 czerwca a dniem 10 lipca 1997 r. W umowach przelewu strony postanowiły, że wraz z wierzytelnościami przechodzą na nabywcę wszelkie związane z nimi prawa, w tym prawo do odsetek za opóźnienie. O przelewie wierzytelności i obowiązku ich zapłaty powodowi z ustawowymi odsetkami za opóźnienie od daty przelewu zbywca zawiadomił pozwaną. W dniu 11 sierpnia 1997 r. pozwana przystąpiła do spłaty długów i do dnia 9 grudnia 1997 r. sukcesywnie przekazywała powodowi określone sumy pieniężne, wskazując każdorazowo numer faktury, której dotyczy zapłata. Kwoty przekazywane przez pozwaną na poczet długu objętego oznaczoną fakturą powód zaliczał na odsetki za opóźnienie w spełnieniu świadczenia wynikającego z tej faktury, a resztę na należność główną, przy czym o sposobie zarachowania każdorazowo zawiadamiał pozwaną. Pozwana odmawiała przyjęcia pokwitowania, zarzucając że otrzymywane kwoty powód powinien zaliczać w całości na zaspokojenie długu głównego objętego wskazywaną przez nią każdorazowo fakturą. Kwota dochodzona pozwem wynika z odmiennego sposobu zarachowania zapłaty, a istota sporu dotyczy wykładni przepisów art. 451 § 1 i art. 455 kc.
Sąd Apelacyjny zaaprobował stanowisko Sądu Wojewódzkiego, że zgodnie z art. 451 § 1 kc, dłużnik, mający względem tego samego wierzyciela kilka długów tego samego rodzaju może wprawdzie przy spełnieniu świadczenia wskazać, który dług chce zaspokoić, jednakże to, co przypada na poczet danego długu, wierzyciel może przede wszystkim zaliczyć na związane z tym długiem zaległe odsetki. Ponieważ terminy spełnienia świadczeń pieniężnych objętych pięcioma fakturami były oznaczone, powód nie miał obowiązku wzywania pozwanej do zapłaty odsetek za opóźnienie. Terminem zapłaty tych odsetek była bowiem data wymagalności roszczenia odsetkowego, a roszczenie to stało się wymagalne osobno w każdym dniu opóźnienia.
Pozwana zaskarżyła wyrok Sądu Apelacyjnego kasacją, w której - powołując się na podstawę z art. 393[1] pkt 1 kpc - zgłosiła wniosek o jego uchylenie i przekazanie sprawy do ponownego rozpoznania. Skarżąca wskazała na naruszenie przepisu art. 451 § 1 kc przez jego błędną wykładnię, a także przepisów art. 455 i art. 482 § 1 kc przez ich nieuwzględnienie. Zarzut błędnej wykładni dotyczy pojęcia „zaległe należności uboczne”, którym ustawodawca posłużył się w art. 451 § 1 zd. 2 kc. Odsetki za opóźnienie w spełnieniu świadczenia pieniężnego stają się, zdaniem skarżącej, „zaległą należnością uboczną” dopiero po wezwaniu dłużnika do zapłaty tych odsetek (art. 455 kc), sama wiedza dłużnika o tym, iż popada w opóźnienie nie jest bowiem równoznaczna z wymaganiem, że płacąc dług z opóźnieniem jest obowiązany zapłacić równocześnie wymagalne odsetki. Odmienne stanowisko Sądu Apelacyjnego pozostaje, zdaniem skarżącej, w sprzeczności zarówno z treścią art. 482 § 1 kc, jak i z wynikami wykładni systemowej. Prowadzi ono do wniosku, że nieskorzystanie z przewidzianego w art. 451 § 1 kc uprawnienia do wskazania długu, który chce zaspokoić, stwarzałoby dla skarżącej sytuację bardziej korzystną. W takim wypadku bowiem, zgodnie z art. 451 § 3 kc, przekazywane przez nią kwoty podlegałyby zaliczeniu na najdawniej wymagalne długi, a bezsprzecznie dług główny jest wcześniej wymagalny niż odsetki za opóźnienie w jego zapłacie.
Sąd Najwyższy zważył, co następuje:
Skarżąca nie kwestionowała stanowiska Sądu Apelacyjnego co do tego, że do spełnianych przez nią świadczeń pieniężnych należy stosować reguły określone w art. 451 § 1 kc. Powołany przepis normuje instytucję zaliczania spełnionego świadczenia w sytuacji, gdy dłużnika obciąża względem tego samego wierzyciela więcej niż jeden dług, a dłużnik spełnia świadczenie w rozmiarze niewystarczającym do zaspokojenia ich wszystkich. Jeżeli długi są przy tym jednorodzajowe, to decyzja co do zaliczenia świadczenia na poczet określonego długu należy w zasadzie do dłużnika, który przy spełnieniu świadczenia może wskazać, jaki dług chce zaspokoić. Jednakże to, co przypada na poczet danego długu, wierzyciel może przede wszystkim zaliczyć na związane z tym długiem zaległe należności uboczne oraz na zalegające świadczenia główne. Zarówno w orzecznictwie, jak i w doktrynie przyjmuje się, że decyzja dłużnika co do zaliczenia świadczenia sprowadza się tylko do wskazania jednego z kilku długów, który chce zaspokoić, dłużnik nie jest natomiast uprawniony do wiążącego określenia na co to, co przypada na poczet wskazanego długu, powinno być zaliczone. W tym zakresie decyzja należy do wierzyciela, chyba że strony zawarły umowę co do zaliczenia świadczenia i w umowie tej postanowiły inaczej. Reguła wyrażona w art. 451 § 1 zd. 2 kc znajduje przy tym zastosowanie także wtedy, gdy spełniający świadczenie ma wobec wierzyciela tylko jeden dług, złożony z należności głównej i odsetek (por. np. wyroki Sądu Najwyższego z 7 maja 1998 r. I PKN 88/98 OSNAPiUS 1999/9 poz. 306 oraz z 19 listopada 1998 r. III CKN 17/98 niepublikowane).
Nie ulega wątpliwości, że odsetki są świadczeniem ubocznym. Obowiązek ich zapłaty nie może powstać bez obowiązku zapłaty długu głównego. Zapłata odsetek z kolei nie redukuje ani nie umarza długu głównego, od którego oblicza się należne odsetki. Skoro w art. 451 § 1 zd. 2 kc jest mowa o tym, że to, co dłużnik świadczy na poczet danego długu, wierzyciel może przede wszystkim zaliczyć na związane z tym długiem zaległe należności uboczne, to nie budzi wątpliwości, że chodzi tu o „zaległe” odsetki. Zarzuty skarżącej sprowadzają się do zakwestionowania prawidłowości dokonanej przez Sąd Apelacyjny wykładni pojęcia „zaległe” odsetki. Wykładnia ta, zdaniem skarżącej, nie uwzględnia treści art. 455 kc.
Powołany przepis rozróżnia zobowiązania terminowe i bezterminowe, a z jego treści wynika, że o przekształceniu zobowiązań bezterminowych w terminowe decyduje wierzyciel przez wezwanie dłużnika do wykonania zobowiązania. Z ustalonego stanu faktycznego wynika, że terminy spełnienia świadczeń objętych pięcioma fakturami były oznaczone. Z chwilą nadejścia terminu spełnienia świadczenia wierzyciel uzyskuje możność żądania od dłużnika spełnienia świadczenia, a dłużnik powinien to żądanie zaspokoić. Skutkiem niespełnienia świadczenia w terminie jest opóźnienie dłużnika, a w każdym wypadku opóźnienia się ze spełnieniem świadczenia pieniężnego wierzyciel - jak wynika z art. 481 § 1 kc - może żądać świadczenia ubocznego w postaci odsetek za spóźnienie. Odsetki te należą się za cały czas opóźnienia, począwszy od dnia wymagalności długu. Przepis art. 481 § 1 kc obciąża dłużnika obowiązkiem zapłaty odsetek bez względu na przyczyny uchybienia terminowi płatności sumy głównej. Sam fakt opóźnienia przesądza więc o tym, że wierzycielowi należą się odsetki. Odsetki te stają się wymagalne z upływem pierwszego dnia od terminu wymagalności roszczenia głównego, z tym że z pierwszym dniem opóźnienia powstaje roszczenie tylko co do odsetek za ten dzień. W razie dalszego opóźnienia proces powstawania tego roszczenia toczy się dalej; wierzyciel nabywa prawo do odsetek oddzielnie za każdy kolejny dzień przez cały czas opóźnienia. Odsetki uzyskują tym samym samodzielność w zakresie wymagalności roszczenia i jego przedawnienia. Roszczenie to staje się wymagalne osobno w każdym dniu opóźnienia i w związku z tym przedawnia się osobno za każdy dzień opóźnienia (por. np. uchwały Sądu Najwyższego z 5 kwietnia 1991 r. III CZP 20/91 OSNCP 1991/10-12 poz. 120; oraz uchwała z 5 kwietnia 1991 r. III CZP 21/91 OSNCP 1991/10-12 poz. 121).
Z przedstawionej regulacji ustawowego obowiązku zapłaty odsetek za opóźnienie wynika, że za „zaległe” odsetki, w rozumieniu art. 451 § 1 zd. 2 kc, trzeba uznać odsetki przypadające wierzycielowi za czas opóźnienia do dnia spełnienia świadczenia przez dłużnika. Ustawodawca posłużył się pojęciem „zaległe odsetki” także w innych przepisach kodeksu cywilnego, np. w art. 482 § 1 czy w art. 509 § 2. W rozumieniu tych przepisów zaległość oznacza samo opóźnienie, natomiast zaległe odsetki to odsetki wymagalne, lecz niezapłacone (por. np. uchwała Sądu Najwyższego z 18 maja 1994 r. III CZP 70/94 OSNCP 1994/11 poz. 220 oraz wyrok z 2 kwietnia 1998 r. I CKN 450/97 OSNC 1998/12 poz. 210). Brakuje przekonujących argumentów, by odmiennie tłumaczyć pojęcie „zaległych” odsetek użyte w treści art. 451 § 1 zdanie drugie kc. Nie można podzielać zapatrywania skarżącej, jakoby ustawowe odsetki za opóźnienie w spełnieniu świadczenia pieniężnego, którego termin był oznaczony, stawały się „zaległą należnością uboczną” dopiero po wezwaniu dłużnika w trybie art. 455 kc do zapłaty tych odsetek. Wezwanie takie byłoby konieczne jedynie wówczas, gdyby termin spełnienia świadczenia pieniężnego, od którego oblicza się odsetki, nie był oznaczony.
Wywody skarżącej co do braku obowiązku równoczesnej zapłaty długu oraz wymagalnych odsetek dotyczą zagadnienia, które zostało przez ustawodawcę wyraźnie unormowane w przepisie art. 451 § 1 zd. 2 kc. Jak była już o tym mowa, decyzja w kwestii sposobu zaliczenia świadczenia w sytuacji, gdy wskazany przez dłużnika dług składa się z należności głównej i należności ubocznych, pozostawiona została wierzycielowi. Możliwość zaliczenia przez wierzyciela zapłaty otrzymanej w celu pokrycia tego długu przede wszystkim na wymagalne do dnia zapłaty odsetki w niczym nie narusza przepisu art. 482 § 1 kc przewidującego zakaz anatocyzmu. U podstaw regulacji zawartej w art. 451 § 1 zd. 2 kc legł wzgląd na krótszy z reguły termin przedawnienia odsetek oraz rat. Wierzyciel, wykonując przyznane mu uprawnienia dotyczące sposobu zaliczenia otrzymanego świadczenia, może więc zapobiec przedawnieniu roszczeń o te świadczenia.
Do odmiennych wniosków nie prowadzą również dyrektywy wykładni systemowej, do których odwołuje się skarżąca, dokonując przy tym błędnej wykładni art. 451 § 3 kc. Z przepisu tego nie wynika bowiem, że w ramach ustawowego porządku zaliczania długów spełnione przez skarżącą świadczenia podlegałyby zaliczeniu wyłącznie na wynikające z poszczególnych faktur należności główne.
Z powyższych względów Sąd Najwyższy na podstawie art. 39[12] kpc oddalił kasację.

4.
Wyrok Sądu Najwyższego - Izba Cywilna
z dnia 23 października 2001 r.
I CKN 323/99
1. Zatrudnienie na stanowisku, z którym wiąże się wystawianie faktur zawierających wezwanie ich płatników do zapłaty w określonym terminie, jest równoznaczne z udzieleniem przez pracodawcę stałego pełnomocnictwa do dokonywania tych czynności. 
2. Faktura, w której określony został termin jej płatności, sporządzona przez pracownika wierzyciela, do którego obowiązków należało dokonywanie takich czynności, jest wezwaniem do zapłaty w rozumieniu art. 455 kc.

Sąd Najwyższy w sprawie z powództwa Huty „K.” SA w D.G. przeciwko Przedsiębiorstwu Produkcyjno-Handlowemu „C.”, spółce z o.o. w W. o zapłatę, po rozpoznaniu w Izbie Cywilnej w dniu 23 października 2001 r. na rozprawie kasacji strony pozwanej od wyroku Sądu Apelacyjnego w Warszawie z dnia 10 czerwca 1998 r. 
oddalił kasację oraz zasądził od strony pozwanej na rzecz powódki kwotę 1.000 zł tytułem zwrotu kosztów postępowania kasacyjnego. 
Uzasadnienie
Wyrokiem z dnia 29 września 1997 r. Sąd Wojewódzki w Warszawie zasądził od pozwanego Przedsiębiorstwa Produkcyjno-Handlowego „C.”, spółki z o.o. w W. na rzecz powodowej Huty „K.”, spółki z o.o. w D.G. kwotę 54.367,29 zł z odsetkami ustawowymi od dnia wniesienia pozwu tytułem skapitalizowanych odsetek za opóźnienie w zapłacie należności za zakupione wyroby hutnicze. Po rozpoznaniu apelacji pozwanej od tego wyroku Sąd Apelacyjny w Warszawie wyrokiem z dnia 10 czerwca 1998 r. uchylił - wobec cofnięcia w tym zakresie pozwu ze zrzeczeniem się roszczenia - wyrok sądu pierwszej instancji co do kwoty 24.307,87 zł z odsetkami i w tym zakresie postępowanie umorzył, a w pozostałej części oddalił apelację. Rozstrzygnięcie to jest wynikiem ustalenia, że strony łączyła umowa sprzedaży wyrobów hutniczych, a termin zapłaty za wyroby kupione przez pozwaną został określony w fakturach wystawionych przez powódkę i pozwana zapłaciła ją z opóźnieniem. Sąd Apelacyjny nie uwzględnił zarzutów pozwanej co do nieważności postępowania, charakteru prawnego umowy łączącej strony, objęcia dochodzonej wierzytelności cesją na rzecz Górnośląskiego Banku Gospodarczego SA w K. i skuteczności wezwania pozwanej przez powódkę do zapłaty ceny. 
Wymieniony wyrok Sądu Apelacyjnego w Warszawie w części oddalającej apelację pozwana zaskarżyła kasacją. Wyrokowi temu skarżąca zarzuciła nieważność postępowania (art. 379 pkt 2 kpc) ze względu na nienależyte umocowanie pełnomocnika procesowego powódki oraz brak umocowania organu powódki w toku pierwszej instancji, naruszenie przepisów postępowania, a w szczególności art. 224 i 233 § 1 kpc w sposób mający istotny wpływ na wynik sprawy, sprzeczność istotnych ustaleń Sądu z treścią zebranego w sprawie materiału, a także przedawnienie roszczeń objętych pozwem i naruszenie prawa materialnego przez jego niewłaściwe zastosowanie. Jako naruszone przepisy prawa materialnego i procesowego wskazała art. 38, 104, 455 i 481 kc, art. 67 § 1, art. 68, 70, 86, 89 § 1, art. 126, 130, 187 § 1, art. 224, 233 § 1, art. 378 § 2 i art. 379 pkt 2 kpc i wniosła o uchylenie zaskarżonego wyroku i odrzucenie pozwu. 
Sąd Najwyższy zważył, co następuje: 
Podstawy kasacji zostały sformułowane w sposób nie odpowiadający treści art. 393[1] kpc, gdyż sprzeczność istotnych ustaleń sądu z treścią zebranego w sprawie materiału nie może stanowić podstawy kasacji. Zarzucane w kasacji naruszenie prawa materialnego i przepisów postępowania co do większości zarzutów wynika nie z przytoczonych podstaw kasacyjnych, a jedynie z treści odpowiednich części ich uzasadnienia. 
Kasacja jest środkiem służącym do kontroli postępowania i orzeczenia sądu drugiej instancji (art. 392 § 1 kpc w brzmieniu sprzed zmiany dokonanej ustawą z dnia 24 maja 2000 r., Dz. U. 2000 r. Nr 48 poz. 554, mający zastosowanie w sprawie stosownie do art. 5 ust. 2 tej ustawy). Nieważność postępowania, która miała miejsce wyłącznie w postępowaniu przed sądem pierwszej instancji, tak jak i inne uchybienia procesowe tego sądu, nie może więc być skutecznie zarzucana w kasacji ani brana z urzędu pod rozwagę przez Sąd Najwyższy (art. 393[11] kpc w brzmieniu sprzed zmiany dokonanej ustawą z dnia 24 maja 2000 r.). 
W sprawie nie miał zastosowania art. 378 § 2 kpc. Podniesiony w kasacji zarzut jego naruszenia jest nieporozumieniem, chyba że formułując go skarżąca miała na myśli art. 378 § 1 kpc. Sąd Apelacyjny nie naruszył jednakże tego przepisu, mimo że stwierdził nienależyte umocowanie pełnomocnika procesowego powódki w postępowaniu w pierwszej instancji. Pogląd tego Sądu, że potwierdzenie przez stronę w toku postępowania przed sądem drugiej instancji czynności procesowych dokonanych przed sądem pierwszej instancji przez nienależycie umocowanego jej pełnomocnika, wyłącza możliwość przyjęcia nieważności postępowania, ma oparcie w orzecznictwie Sądu Najwyższego (zob. np. wyrok z dnia 13 marca 1991 r. I CR 484/90 OSNCP 1992/7-8 poz. 138 i uchwałę z dnia 18 września 1992 r. III CZP 112/92 OSNCP 1993/5 poz. 75). 
Zarzucając, że Sąd Apelacyjny ocenił dokumenty w postaci noty odsetkowej i wezwania przedsądowego do zapłaty z naruszeniem art. 233 § 1 kpc, skarżąca nie wykazała - pomijając kwestię, czy rzeczywiście było to uchybienie procesowe - że mogło ono mieć istotny wpływ na wynik sprawy. Wymienione dokumenty nie stanowiły bowiem ani podstawy ustalenia, że pozwana popadła w opóźnienie z zapłatą ceny za kupione wyroby hutnicze (do ustalenia czego posłużyła treść faktur wystawionych przez powódkę i fakt doręczenia ich pozwanej), ani podstawy ustalenia daty, od której zasądzone zostały odsetki od należności głównej (za datę tę przyjęta została data wniesienia pozwu, a ściślej, data doręczenia jego odpisu pozwanej). Wezwanie do dobrowolnego spełnienia żądania miało znaczenie w fazie wstępnego badania pozwu przez Przewodniczącego w Sądzie pierwszej instancji (art. 479[12] § 2 i 3 kpc), ale ewentualne uchybienia w tym zakresie pozostają bez wpływu na wynik sprawy. Brak prawidłowo sporządzonego przez powódkę wezwania do dobrowolnego spełnienia żądania mógł mieć znaczenie dla orzeczenia o kosztach procesu (art. 479[12] § 4 kpc). W tym aspekcie w kasacji nie podniesiono jednakże żadnych zarzutów, które zresztą mogłyby zostać wzięte pod uwagę tylko w razie zasadności podstaw kasacji skierowanych przeciwko rozstrzygnięciu sprawy co do jej istoty. 
Nie może także być uznany za skuteczny zarzut kasacji naruszenia przez Sąd Apelacyjny przepisów art. 224 i 233 § 1 kpc w związku z przeprowadzeniem przez ten Sąd poza rozprawą dowodu z umowy przelewu wierzytelności z dnia 4 kwietnia 1995 r. zawartej pomiędzy powódką a Górnośląskim Bankiem Gospodarczym SA w K. Skoro skarżąca prezentowała pogląd, że umowa ta jest nieważna z mocy samego prawa, a Sąd Apelacyjny uznał, że umowa ta nie obejmuje wierzytelności dochodzonej w rozpoznawanej sprawie, to konsekwencją obu tych stanowisk jest niewzięcie jej pod uwagę przy rozstrzyganiu tej sprawy. Ewentualne uchybienia procesowe Sądu przy przeprowadzaniu dowodu z tej umowy nie mogły więc mieć istotnego wpływu na wynik sprawy. 
Ze względu na zamieszczenie w fakturach wystawionych przez powódkę i doręczonych pozwanej wzmianki „termin płatności 25 dni od odbioru (wysyłki) towaru” można było dokumenty te - ze względu na ich formę i treść - uznać za wezwania dłużnika do zapłaty w rozumieniu art. 455 kc (uchwała Sądu Najwyższego z dnia 19 maja 1992 r. III CZP 56/92 OSNCP 1992/12 poz. 219). Wbrew poglądowi skarżącej, skuteczności tych wezwań nie podważa fakt podpisania ich nie przez osoby powołane do reprezentowania powódki jako osoby prawnej, ale przez pracowników jej działu księgowości, do zakresu obowiązków których należało dokonywanie takich czynności. Zatrudnienie ich przez powódkę na stanowisku, z pełnieniem którego wiązało się wystawianie faktur zawierających wezwanie ich płatników do zapłaty w określonym terminie, jest bowiem równoznaczne z udzieleniem im stałego pełnomocnictwa do dokonywania tych czynności. Należy zauważyć, że taka też jest praktyka przedsiębiorców. Nieracjonalne, godzące w płynność obrotu byłoby wymaganie od nich działania w tym zakresie przez osoby powołane do ich reprezentacji jako osób prawnych, zwłaszcza gdy dotyczyłoby to przedsiębiorstw o znacznych rozmiarach, których działalność wymaga wystawiania setek i tysięcy faktur oraz wezwań do zapłaty. 
Przedawnienia dochodzonego roszczenia sąd nie uwzględnia z urzędu, lecz tylko na zarzut strony. Zgłoszenie takiego zarzutu dopiero w kasacji jest spóźnione, przyjęcie zaś, że nieuwzględnienie przedawnienia przez Sąd Apelacyjny stanowi podstawę kasacji, nie uzasadnia jego rozpatrzenia, gdyż skarżąca nie wskazała żadnego przepisu prawa materialnego dotyczącego przedawnienia, który jej zdaniem został naruszony. 

Z przytoczonych względów kasacja, jako nie mająca usprawiedliwionych podstaw, podlegała oddaleniu (art. 393[12] kpc). 
O kosztach postępowania kasacyjnego Sąd Najwyższy orzekł na podstawie art. 108 § 1 w związku z art. 98 § 1 i 3 i art. 99 kpc oraz § 15 ust. 4 pkt 2 w związku z § 7 pkt 5 rozporządzenia Ministra Sprawiedliwości z dnia 12 grudnia 1997 r. w sprawie opłat za czynności adwokackie oraz opłat za czynności radców prawnych (Dz. U. 1997 r. Nr 154 poz. 1013 ze zm.).

5.
Wyrok Sądu Najwyższego - Izba Cywilna
z dnia 4 listopada 1999 r.
II CKN 561/98
Przewidziane w art. 461 § 1 kc prawo zatrzymania cudzej rzeczy ze względu na poczynienie nakładów na tę rzecz nie przysługuje, jeżeli zobowiązanym do zwrotu nakładów nie jest osoba domagająca się wydania rzeczy.
Uzasadnienie
Sąd Najwyższy po rozpoznaniu w dniu 4 listopada 1999 r. na rozprawie sprawy z powództwa Bożeny B. przeciwko Marii i Józefowi małżonkom G. o wydanie nieruchomości, na skutek kasacji pozwanych od wyroku Sądu Wojewódzkiego w Częstochowie z dnia 24 lutego 1998 r.,
oddalił kasację.
Uzasadnienie
Sąd Rejonowy w Częstochowie wyrokiem z dnia 15 października 1997 r. nakazał pozwanym Józefowi i Marii małżonkom G., aby opróżnili i wydali powódce Bożenie B. nieruchomość położoną w C. przy ul. O. 7, dla której w tymże Sądzie prowadzona jest księga wieczysta KW nr (...). Podstawą tego rozstrzygnięcia są ustalenia, według których pozwany wraz z rodzicami wzniósł budynek mieszkalny na wymienionej nieruchomości, stanowiącej własność rodziców pozwanego; w części wybudowanego budynku zamieszkał pozwany wraz z żoną; później rodzice pozwanego darowali nieruchomość powódce - ich córce, a siostrze pozwanego. W tych okolicznościach, wydając na podstawie art. 222 § 1 kc wyrok o przytoczonej treści, Sąd Rejonowy nie uwzględnił podniesionego przez pozwanych zarzutu zatrzymania. Powołał się przy tym na pogląd wyrażony przez Sąd Najwyższy w wyroku z dnia 7 marca 1997 r. II CKN 57/96 (OSNC 1997/6-7 poz. 92), według którego roszczenie o zwrot nakładów jest roszczeniem o charakterze obligacyjnym, i stwierdził, że ten, kto poczynił nakłady na cudzą rzecz, może domagać się ich zwrotu tylko od osoby będącej właścicielem rzeczy w czasie poczynienia tych nakładów. W konsekwencji Sąd Rejonowy uznał, że pozwanym nie przysługuje prawo zatrzymania nieruchomości (art. 461 § 1 kc), którym bronili się przed żądaniem powódki.
W apelacji od wymienionego wyroku pozwani zarzucili naruszenie art. 461 § 1 kc. Sąd Wojewódzki w Częstochowie podzielił stanowisko zajęte przez Sąd pierwszej instancji i wyrokiem z dnia 24 lutego 1998 r. oddalił apelację.
Wyrok Sądu Wojewódzkiego pozwani zaskarżyli kasacją. Kasacja oparta została na podstawie naruszenia prawa materialnego - art. 461 § 1 kc przez błędną jego wykładnię. Skarżący wnieśli o uchylenie zaskarżonego wyroku i przekazanie sprawy sądowi drugiej instancji do ponownego rozpoznania.
Sąd Najwyższy zważył, co następuje:
Ze względu na podstawę, na której oparta została kasacja, przy rozpoznaniu sprawy przez Sąd Najwyższy uchyla się od rozstrzygnięcia (art. 393[11] kpc) problem charakteru prawnego roszczeń o zwrot nakładów i jego konsekwencji wyrażającej się w tym, przeciwko komu mogą być dochodzone te roszczenia. Zagadnieniem wymagającym rozstrzygnięcia jest, czy pozwani mogą skutecznie podnieść zarzut zatrzymania nieruchomości w obronie przed żądaniem powódki - obecnej właścicielki nieruchomości - wydania nieruchomości, wobec tego, że roszczenia o zwrot nakładów przysługują pozwanemu względem poprzednich właścicieli nieruchomości, a nie względem powódki.
Powyższe zagadnienie wiąże się z oceną charakteru prawnego prawa zatrzymania. Okoliczność, że uregulowane ono zostało w kodeksie cywilnym w księdze dotyczącej zobowiązań (art. 461, art. 496 i 497), nie przesądza bowiem jego charakteru.
Na stanowisku, że prawo zatrzymania stanowi tzw. obligację realną, stanął Sąd Najwyższy w wyroku z dnia 24 marca 1970 r. III CRN 65/70 (Gazeta Sądowa i Penitencjarna 1970/19 str. 2) i w wyroku z dnia 22 maja 1970 r. III CRN 122/70 (Informacja Prawnicza 1970/9-10 poz. 4). Według tej koncepcji prawo zatrzymania z art. 461 kc - mimo że warunkiem jego powstania jest istnienie roszczeń zatrzymującego (retencjonisty) o zwrot nakładów - jest związane z faktem posiadania rzeczy, a więc wynika z pewnej sytuacji prawnorzeczowej. Wobec tego prawo zatrzymania, nie musi wynikać ze stosunku osobistego zachodzącego pomiędzy osobą, której rzecz ma być wydana a retencjonistą, i przysługuje temu ostatniemu jako środek obrony przed żądaniem wydania rzeczy, gdy roszczenia o zwrot nakładów przysługują retencjoniście w stosunku do poprzedniego właściciela rzeczy. Takiej ocenie charakteru prawa zatrzymania zdaje się sprzyjać brzmienie art. 461 § 1 kc. Przepis ten bowiem wiąże nakłady - ze względu na poczynienie których przez retencjonistę przysługuje mu prawo zatrzymania cudzej rzeczy - z tą rzeczą, nie wspominając przeciwko komu ma przysługiwać roszczenie retencjonisty o zwrot nakładów (tak samo w wypadku prawa zatrzymania, gdy retencjonista ma roszczenia o naprawienie szkody „przez rzecz wyrządzonej”).
Stanowisko odmienne od przedstawionego wyżej Sąd Najwyższy zajął w wyroku z dnia 13 września 1977 r. III CRN 187/77 (OSPiKA 1978/9 poz. 166). W wyroku tym wyraził pogląd, że prawo zatrzymania nie stanowi obligacji realnej związanej z faktem posiadania rzeczy; o jego charakterze przesądza obligacyjny charakter roszczeń, w związku z którymi retencjoniście przysługuje prawo zatrzymania. Pogląd ten został podtrzymany w uchwale Sądu Najwyższego z dnia 24 stycznia 1996 r. III CZP 193/95 (OSNC 1996/7-8 poz. 94). Wprawdzie w obu powołanych wyżej orzeczeniach pogląd ten wyrażony został na tle stosowania przepisów art. 496 i 497 kc, ale ze względu na taką samą naturę prawa zatrzymania uregulowanego w tych przepisach i w art. 461 kc znajduje on odpowiednie zastosowanie do prawa zatrzymania przewidzianego w tym artykule. Pogląd ten jest aprobowany przez doktrynę i podziela go Sąd Najwyższy w składzie rozpoznającym niniejszą sprawę.
Sformułowanie art. 461 § 1 kc nie jest dostatecznym argumentem przemawiającym przeciwko zapatrywaniu o czysto obligacyjnym charakterze prawa zatrzymania przewidzianego w tym przepisie. Konstrukcja tego przepisu - jak można sądzić - uwarunkowana została postulatem jego zwięzłości i daje podstawę do przyjęcia, że statuując prawo zatrzymania wiąże jego powstanie z istnieniem roszczeń retencjonisty (o zwrot nakładów na rzecz oraz o naprawienie szkody przez rzecz wyrządzonej) do osoby domagającej się wydania rzeczy, a nie do innych osób. Za takim odczytaniem art. 461 § 1 kc przemawia przede wszystkim funkcja i cel prawa zatrzymania jako środka obrony retencjonisty przed żądaniem wydania cudzej rzeczy. Obrona ta powinna być adekwatna do żądania, przeciwko któremu jest skierowana. Postulat ten spełnia prawo zatrzymania oparte na roszczeniach przysługujących retencjoniście do osoby domagającej się od niego wydania rzeczy. Przyjęcie, że podstawą prawa zatrzymania mogą być roszczenia retencjonisty do innych osób niż właściciel rzeczy domagający się jej wydania, uzależniałoby realizację prawa właściciela rzeczy do wydania mu jej przez retencjonistę od zaspokojenia lub zabezpieczenia roszczeń retencjonisty względem innej osoby, co nie mieści się w ramach normalnych stosunków zobowiązaniowych. Gdyby zaś miało wynikać z „rzeczowego” charakteru stosunków między stronami (ze względu na powiązanie roszczeń retencjonisty z rzeczą, która ma być przez niego wydana właścicielowi rzeczy), stanowiłoby nadmierne, wykraczające ponad potrzebę ograniczenie prawa właściciela rzeczy do wydania mu jej przez nieuprawnionego (art. 222 § 1 kc) i w konsekwencji ograniczenie samego prawa własności (art. 140). Takie ograniczenie mogłoby wynikać jedynie z mocy wyraźnego przepisu ustawy, którego brak, a w szczególności którego - jak o tym była już mowa - nie można dopatrzyć się w art. 461 § 1 kc. Należy ponadto zauważyć - na co zwrócono uwagę w piśmiennictwie - że dla odczytania rzeczywistej treści tego przepisu (jak i art. 496 kc) nie jest obojętny kontekst normatywny w jakim on występuje. Mianowicie z art. 521 kh(1), dotyczącego prawa zatrzymania w zakresie stosunków handlu zagranicznego (art. VI § 2 pwkc) wynika, że prawo to ma skuteczność rozszerzoną. W szczególności przepis ten expressis verbis stanowi, że prawo zatrzymania jest skuteczne w stosunku do osób trzecich, które nabyły prawa na przedmiocie zatrzymania dopiero po powstaniu prawa zatrzymania. Przepisy art. 461 § 1 i art. 496 kc odczytywane w tym kontekście nie pozwalają na przyjęcie takiego samego zakresu prawa zatrzymania w obrocie nie będącym obrotem handlu zagranicznego, co należy uznać za świadome rozwiązanie legislacyjne. Konstatację tą potwierdza treść projektów kodeksu cywilnego z 1955 r. i z 1960 r., w których zamieszczone zostały - w jednym akcie prawnym - przepisy odpowiadające swą treścią art. 461 i art. 197 kc i dla obrotu zagranicznego - odpowiadające art. 521 kh.
Powyższe rozważania prowadzą do stwierdzenia, że wbrew zarzutowi kasacji zaskarżony wyrok, będący wyrazem poglądu, według którego przewidziane w art. 461 § 1 kc prawo zatrzymania cudzej rzeczy ze względu na poczynienie nakładów na tę rzecz nie przysługuje, jeżeli zobowiązanym do zwrotu nakładów nie jest osoba domagająca się wydania rzeczy, jest wynikiem prawidłowej wykładni wymienionego przepisu. Podstawa, na której oparta została kasacja, jest przeto nieusprawiedliwiona. Uzasadnia to oddalenie kasacji (art. 393[12] kpc).
Ubocznie tylko należy zauważyć, że niezależnie od zasadności podstawy, na której oparta została kasacja, o trafności zaskarżonego wyroku przesądza bezskuteczność podniesionego przez pozwanych zarzutu zatrzymania nieruchomości wobec tego, że pozwani nie skonkretyzowali i nie oznaczyli wysokości swego roszczenia o zwrot nakładów na nieruchomość, którego zabezpieczeniu miało służyć prawo zatrzymania. Jeszcze na tle przepisów kodeksu zobowiązań utrwalony był pogląd, według którego w razie podniesienia zarzutu zatrzymania rzeczy ze względu na przysługujące pozwanemu roszczenia o zwrot nakładów na rzecz, roszczenia te muszą zostać przez pozwanego skonkretyzowane i dokładnie - pod względem swej wysokości - oznaczone. Pogląd ten jest aktualny także obecnie (zob. np. uzasadnienie uchwały Sądu Najwyższego z dnia 12 czerwca 1986 r. III CZP 26/86 OSNCP 1987/5-6 poz. 73, w którym podkreślono, że jedną z przesłanek warunkujących wydanie orzeczenia o zatrzymaniu jest ścisłe ustalenie wysokości roszczenia należnego zobowiązanemu).

6.
1994.04.14	wyrok	s.apel.	I ACr 178/94	OSA 1994/6/30
w Gdańsku

Dłużnik nie ma obowiązku już tylko na podstawie doniesienia cesjonariusza uiścić jemu zapłatę. Powinien zbadać, kto występuje w charakterze cesjonariusza, zaś w wypadku wątpliwości, np. w razie niedostatecznego wykazania cesji albo kolizji między kilku pretendentami, złożyć, dla uniknięcia niebezpieczeństwa zarzutu spełnienia świadczenia do rąk osoby nieuprawnionej do jego przyjęcia (art. 452 k.c.), dłużną sumę do depozytu sądowego (art. 467 pkt 1, 3 k.c.).

Sad Apelacyjny w Gdańsku zważył, co następuje:
Rewizja podlegała uwzględnieniu.
Sąd wojewódzki uznając, że pozwany PZU z pełnym skutkiem prawnym uiścił Bankowi Gdańskiemu umówioną postanowieniami "Autocasco" kwotę odszkodowania dostatecznie nie rozważył, iż tenże pozwany dokonał tego po uprzednim otrzymaniu zawiadomienia powoda zarówno o przywłaszczeniu samochodu i naczepy, jaki i o przelaniu praw z umowy ich ubezpieczenia "Autocasco" na jego rzecz.
Zgodzić się można z zapatrywaniem, którego legło u podłoża zaskarżonego rozstrzygnięcia, że dłużnik nie ma obowiązku już tylko na podstawie doniesienia cesjonariusza uiścić jemu zapłatę. Po pierwsze bowiem cessus musi mieć wyraźną, pozytywną wiadomość o cesji. Po drugie zaś zawiadomienie, jako takie, nie jest dowodem cesji. Dłużnik więc może i powinien zbadać legitymację tego, kto występuje w charakterze cesjonariusza. Jeżeli natomiast ma wątpliwości np. w razie niedostatecznego wykazania cesji, albo, jak to miało miejsce w sprawie kolizji między kilku pretendentami, powinien złożyć dłuższą sumę do depozytu sądowego z rzetelnym przedstawieniem stanu sprawy (art. 467 pkt 1, 3 k.c.). Złożenie takie do depozytu sądowego jest - jako surogat zapłaty - wyjątkiem od zasady, że dłużnik ma dokonać zapłaty do rąk wierzyciela (art. 454 § 1 k.c.). Przepis ten o depozycie sądowym w interesie dłużnika daje mu zatem w numeratywnie wymienionych przypadkach możność w taki sposób zwolnienia się od zobowiązania, a w konsekwencji m.in. uniknięcia niebezpieczeństwa zarzutu, postawionego przez rewizję, spełnienia świadczenia do rąk osoby nieuprawnionej do jego przyjęcia (art. 452 k.c.).
Zaskarżone rozstrzygnięcie w istocie rzeczy zakłada skuteczność na gruncie art. 509 i nast. k.c., ustalonej przez sąd wojewódzki cesji praw na rzecz Banku Gdańskiego z nie istniejącego jeszcze wówczas kontraktu ubezpieczeniowego.
Przyjmując, że można cedować taką, tak dalece warunkową wierzytelność, wbrew jednak odmiennemu stanowisku sądu wojewódzkiego, literalne brzmienie umowy Banku Gdańskiego z Romanem N. z dnia 9 stycznia 1991 r. "Umowa cesji należności" nie dała temuż sądowi dostatecznych podstaw do ustalenia takiego to sensu treści oświadczeń woli jej stron. W umowie tej sporządzonej przed kontraktem ubezpieczeniowym "Autocasco" nie wspomniano o zawarciu czy też potrzebie jego zawarcia, czy też potrzebie jego zawarcia w przyszłości.
Judykatura i literatura dopuszczają prowadzenie dowodu ze świadków lub przesłuchania stron, gdy jest to potrzebne do wykładni niejasnych oświadczeń woli stron zawartych w dokumencie. Skutkiem zaś zaniechania przez strony stawiania wniosków i instruowania w tym kierunku niniejszego procesu dowodów takich w jego toku nie przeprowadzono. Zgromadzony więc materiał dowodowy, według tego co przedstawiono, nie dawał sądowi wojewódzkiemu podstaw do przytoczonego na wstępie ustalenia.
W sprawie jednak w pierwszej kolejności zachodziła potrzeba analizy postanowień umowy przywłaszczenia z dnia 18 stycznia 1991 r. zawartej pomiędzy powodowym Bankiem Komunalnym a Romanem N. Podług tejże umowy Roman N. za udzielenie jemu przez powodowy Bank kredytu przeniósł na tenże Bank - jako zabezpieczenie aż do spłaty kredytu - własność samochodu "Mercedes" i naczepy bliżej tamże opisanych (§ 1), postając w ich władaniu jedynie jako użytkobiorca (§ 2). Powodowy Bank z mocy tej umowy podlegał zatem w stosunkach zewnętrznych traktowaniu, także przez pozwanego PZU, jako tychże właścicieli, w tym nabywca w rozumieniu § 13 ust. 1 Ogólnych warunków ubezpieczenia "Autocasco", Idąc dalej tym tropem, przy założeniu, że w istocie rzeczy prawa cesjonariusza ze względu na ustąpioną mu wierzytelność są takie same jakie miał cedent. Bankowi Gdańskiemu po omówionym zbyciu mogłaby co najwyżej w zależności od dalszych ustaleń faktycznych, przysługiwać obligacyjne uprawnienia Romana N. wobec powodowego Banku Komunalnego z umowy z 18 stycznia 1991 r.
Skoro sąd wojewódzki powyższego nie miał na uwadze, przez co zaniechał poczynienia stosownych ustaleń, przeto zaskarżony wyrok nie mógł się ostać, zaś sprawa w oparciu o art. 388 § 1 k.p.c. podlegała przekazaniu sądowi wojewódzkiemu do ponownego rozpoznania.

7.


8.
Wyrok Sądu Najwyższego - Izba Cywilna
z dnia 27 kwietnia 2001 r.
III CKN 368/2000
Operator, który wie, że z telefonu korzysta osoba nieuprawniona, nie wykonuje swego zobowiązania wynikającego z umowy o świadczenie usługi telefonicznej.
Uzasadnienie
Sąd Najwyższy w sprawie z powództwa Telekomunikacji Polskiej S.A., Zakład Telekomunikacji w K. przeciwko Januszowi C. o zapłatę, po rozpoznaniu w Izbie Cywilnej w dniu 27 kwietnia 2001 r. na rozprawie kasacji pozwanego od wyroku Sądu Wojewódzkiego w Krakowie z dnia 30 września 1998 r. 
uchylił zaskarżony wyrok i przekazał sprawę Sądowi Okręgowemu w Krakowie do ponownego rozpoznania i orzeczenia o kosztach postępowania kasacyjnego. 
Uzasadnienie
Sąd Wojewódzki w Krakowie zaskarżonym wyrokiem oddalił apelację pozwanego Janusza C. od wyroku Sądu Rejonowego z dnia 3 grudnia 1997 r., zasądzającego od pozwanego na rzecz powodowej Telekomunikacji Polskiej S.A., kwotę 13.944,70 zł z bliżej określonymi odsetkami. Wymieniona kwota stanowi równowartość nie uiszczonych przez powoda opłat za korzystanie z telefonu w okresie od czerwca 1994 r. do grudnia 1995 r. 
Jest bezsporne, że pozwany w dniu 8 grudnia 1987 r. zawarł ze stroną powodową umowę o abonament telefoniczny. Początkowo telefon był zainstalowany w sklepie pozwanego przy ul. F. nr 18 w K., a następnie w lokalu prowadzonego przez pozwanego wspólnie z inną osobą przedsiębiorstwa przy ul. S. nr 29 w K., który pozwany opuścił, pozostawiając w nim telefon. Od 1994 r. do końca 1995 r. z telefonu korzystała bez zgody pozwanego spółka z ograniczoną odpowiedzialnością ABS B.K. A.f.B.S., zajmująca sąsiedni lokal w budynku przy ul. S. nr 29. Telefon przyznany pozwanemu został podłączony do centrali tej spółki przez jej pracowników. Rachunki za okres do czerwca 1994 r., przychodzące na nazwisko pozwanego, spółka ta zapłaciła. Późniejszych nie regulowała, gdyż ze względu na przepisy o podatku VAT utraciła możliwość wliczania opłat wnoszonych na nazwisko pozwanego w koszty prowadzonej działalności. Nie udało się jej też „przepisać” telefonu, którego dotyczy spór, na siebie, ponieważ Telekomunikacja uzależniła to od zgody pozwanego, a z nim nie można się było skontaktować. 
Sąd Wojewódzki podzielił pogląd Sądu Rejonowego, że zebrany materiał dowodowy nie daje podstaw do przyjęcia, iż pozwany po opuszczeniu lokalu przy ul. S. nr 29 wypowiedział zawartą przez strony umowę o abonament telefoniczny. Umowa ta przestała wiązać strony dopiero z upływem 1995 r. na skutek wypowiedzenia jej przez Telekomunikację. 
W ocenie Sądu Wojewódzkiego pozwany, nie interesując się tym, co dzieje się z telefonem, naruszył w stosunku do Telekomunikacji zasadę lojalności wynikającą z art. 354 § 1 k.c. Sąd Wojewódzki podkreślił, że strona powodowa, ze względu na to, iż pozwany nie wypowiedział umowy o abonament telefoniczny, choć mógł to uczynić w każdym czasie, mogła sądzić, kierując się zasadami uczciwości, dobrej wiary i lojalności, że pozwany spełni swoje zobowiązanie zgodnie z umową. 
W skardze kasacyjnej pozwany powołał się na naruszenie przez Sąd Wojewódzki postanowień § 117 regulaminu wykonywania usług telekomunikacyjnych o charakterze powszechnym przez Telekomunikację Polską S.A. z 1993 r. i § 44 regulaminu wykonywania usług telekomunikacyjnych o charakterze powszechnym przez Telekomunikację Polską S.A. z 1994 r. oraz art. 70 ust. 5 ustawy z dnia 23 listopada 1990 r. o łączności (Tekst jednolity: Dz. U. 1995 r. Nr 117 poz. 564), art. 355, 356 § 2, art. 487 § 1 i art. 488 § 1 kc. 
Sąd Najwyższy zważył, co następuje: 

Wyrok Sądu Wojewódzkiego, podobnie jak wyrok Sądu Rejonowego, nie wskazuje materialnoprawnej podstawy rozstrzygnięcia sprawy. Nie powinno jednak budzić wątpliwości, że kwota dochodzona przez stronę powodową została zasądzona jako suma świadczeń pieniężnych należnych stronie powodowej od pozwanego na podstawie umowy o abonament telefoniczny za okres od czerwca 1994 r. do końca 1995 r. Inna ewentualność, odpowiedzialność odszkodowawcza pozwanego za częściowe niewykonanie umowy o abonament telefoniczny (art. 471 i nast. kc), była w okolicznościach sprawy nieaktualna, ponieważ w sprawie brak danych wskazujących na to, że Telekomunikacja odstąpiła od tej umowy z powodu zwłoki pozwanego (art. 491 § 2 kc). 
Łącząca strony umowa o abonament telefoniczny miała charakter umowy wzajemnej. Jej przedmiotem była usługa wykonywana przez Telekomunikację w skali masowej, standardowo, zaliczana z punktu widzenia przepisów ustawy z dnia 23 listopada 1990 r. o łączności do usług o charakterze powszechnym (zob. też art. 49 ustawy z dnia 21 lipca 2000 r. - Prawo telekomunikacyjne, Dz. U. 2000 r. Nr 73 poz. 852). 
Zgodnie z art. 487 § 1 kc, do umów wzajemnych ma zastosowanie między innymi art. 452 kc. W myśl tego przepisu, dłużnika zwalnia z zobowiązania w zasadzie tylko świadczenie spełnione do rąk osoby uprawnionej (wierzyciela lub tego, kto jest upoważniony do odbioru świadczenia należnego wierzycielowi). W drodze wyjątku od tej reguły przepisy ustawy przewidują w pewnych wypadkach zwolnienie dłużnika z zobowiązania także w razie spełnienia świadczenia do rąk osoby nieuprawnionej, mianowicie wtedy, gdy działał on w dobrej wierze (np. art. 464 kc). 
Sąd Wojewódzki ustalając, że umowa o abonament telefoniczny wiązała pozwanego aż do końca 1995 r., uznał zarazem, że strona powodowa przez cały ten czas spełniała swoje świadczenie na rzecz pozwanego. Tymczasem dokonane w sprawie ustalenia nie dają podstaw do zajęcia takiego stanowiska. Z ustaleń tych wynika, że z telefonu w okresie objętym sporem nie korzystał ani pozwany, ani osoba przez niego upoważniona. Z góry można także wykluczyć zaliczenie usługi telefonicznej, spełnianej w tym okresie przez Telekomunikację, na poczet świadczenia należnego pozwanemu, na tej podstawie - bez względu na to, w jakim przepisie miałaby ona mieć oparcie - że Telekomunikacja działała w dobrej wierze, tj. była w sposób usprawiedliwiony przekonana, iż odbiorcą jej usługi jest osoba uprawniona. Z dokonanych bowiem w sprawie ustaleń wynika, że Telekomunikacja w okresie, którego dotyczy spór, wiedziała, iż spółka ABS korzysta z telefonu bez upoważnienia pozwanego. Dowiedziała się o tym w związku ze staraniami spółki ABS o „przepisanie” na nią telefonu pozwanego. Niemożność zaliczenia usługi telefonicznej spełnianej przez Telekomunikację w okresie objętym sporem na poczet świadczenia objętego umową z pozwanym sprawia, że nie zachodzą podstawy do ustalenia wzajemnego świadczenia pozwanego. Wysokość wzajemnego świadczenie abonenta za korzystanie z telefonu zależy bowiem przede wszystkim od rozmiaru świadczonych mu usług. Jedynie kwota abonamentu jest pozycją niezależną od rozmiaru świadczenia spełnionego na rzecz abonenta. W tej sytuacji, kwota należna Telekomunikacji od pozwanego na podstawie umowy z 8 grudnia 1987 r. może obejmować jedynie opłaty z tytułu abonamentu za okres od czerwca 1994 r. do końca 1995 r. 
Pozostałe podstawy skargi kasacyjnej są bezprzedmiotowe lub nieuzasadnione. 
Z przynależnością rozpatrywanej umowy do kategorii umów zawieranych w skali masowej łączyło się między innymi postanowienie § 117 regulaminu wykonywania usług telekomunikacyjnych o charakterze powszechnym przez Telekomunikację Polską S.A. z 1993 r., głoszące, że: „Jeżeli opłaty nie zostały uiszczone w terminie, jednostka organizacyjna TP SA wysyła ponaglenie, w którym informuje również o wyłączeniu stacji telefonicznej w przypadku nie uiszczenia tych opłat w terminie 7 dni od dnia doręczenia ponaglenia, a w przypadku nie uiszczenia opłat w terminie wyznaczonym w ponagleniu wyłącza się stację telefoniczną” (w regulaminie z 1994 r. jego odpowiednikiem był § 44; w obecnym stanie prawnym - zob. art. 53 ust. 3 i 4 Prawa telekomunikacyjnego). Przytoczone postanowienie regulaminu pozwalało stronie powodowej uniknąć strat związanych z korzystaniem z telefonu przez nie wnoszącą opłat osobę nieuprawnioną. Kwestia jednak, czy skorzystanie z możliwości przewidzianej w tym postanowieniu wchodziło w zakres należytej staranności wymaganej od strony powodowej względem pozwanego (art. 355 kc), jest w okolicznościach sprawy bezprzedmiotowa wobec nieistnienia podstaw do przyjęcia, że Telekomunikacja w okresie objętym sporem spełniała świadczenie na rzecz pozwanego. 
Podobnie nie ma potrzeby, a nawet możliwości, rozpatrywania zagadnienia wpływu regulacji publicznoprawnych na stosowanie przepisów prawa cywilnego w związku z zarzutem naruszenia art. 356 § 2 kc, skoro z ustaleń stanowiących podstawę zaskarżonego wyroku wynika, że spółka ABS po odmowie wystawiania na nią rachunków za używanie telefonu nie podejmowała prób zapłaty rachunków opiewających na nazwisko pozwanego. Powołane zaś jako samodzielne podstawy skargi kasacyjnej naruszenia określonych postanowień regulaminów wykonywania usług telekomunikacyjnych przez Telekomunikację Polską S.A. nie mogły zostać uwzględnione dlatego, że postanowienia te nie są przepisami prawa w rozumieniu art. 393[1] kpc (zob. np. postanowienie Sądu Najwyższego z dnia 24 czerwca 1998 r. I CKN 774/97 OSNC 1999/2 poz. 29). 
Chybiony jest także zarzut naruszenia art. 488 § 1 kc. Zgodnie z powoływanymi regulaminami, abonent powinien wnosić opłaty w terminach w nich określonych (§ 114 i § 115 regulaminu z 1993 r. i § 42 regulaminu z 1994 r.). Trafnie również Sąd Wojewódzki przyjął, że roczny termin przedawnienia przewidziany w art. 70 ust. 5 ustawy(1) z dnia 23 listopada 1990 r. o łączności odnosił się w zakresie dotyczącym telekomunikacji tylko do unormowanych w tej ustawie roszczeń klientów wobec podmiotów świadczących usługi telekomunikacyjne. 
Wobec częściowej zasadności skargi kasacyjnej orzeczono, jak w sentencji (art. 393[13] § 1 kpc).

9.
Wyrok Sądu Najwyższego - Izba Cywilna
z dnia 11 stycznia 2001 r.
IV CKN 150/2000
Siła wyższa wyznacza granicę odpowiedzialności na zasadzie ryzyka, a nie na zasadzie winy (art. 471 w związku z art. 472 i art. 355 kc).
Uzasadnienie
Sąd Najwyższy po rozpoznaniu w dniu 11 stycznia 2001 r. na rozprawie sprawy z powództwa Gminy B. przeciwko Przedsiębiorstwu Budowlanemu „J.”, spółce z o.o. w B. o zapłatę, na skutek kasacji pozwanego od wyroku Sądu Apelacyjnego w Białymstoku z dnia 31 marca 1998 r.
uchylił zaskarżony wyrok i sprawę przekazał Sądowi Apelacyjnemu w Białymstoku do ponownego rozpoznania i orzeczenia o kosztach postępowania kasacyjnego.
Uzasadnienie
Zaskarżonym wyrokiem Sąd Apelacyjny oddalił apelację pozwanego Przedsiębiorstwa Budowlanego „J.”, spółki z ograniczoną odpowiedzialności w B. od wyroku Sądu Wojewódzkiego z dnia 30 października 1997 r., zasądzającego od tego przedsiębiorstwa na rzecz Gminy B. kwotę 57.788,96 zł z odsetkami ustawowymi od dnia 15 września 1996 r. Gmina domagała się zapłaty tej kwoty od Przedsiębiorstwa tytułem części kar umownych za nieterminowe przekazanie jej trzech budynków mieszkalnych wzniesionych przez Przedsiębiorstwo w wykonaniu umowy o roboty budowlane, zawartej przez strony w dniu 10 sierpnia 1993 r., a mającej za przedmiot budowę osiedla komunalnego w B. przy ul K.
Spór dotyczy zarówno samej zasady, tj. istnienia zobowiązania Przedsiębiorstwa do zapłaty kar umownych przewidzianych w § 7 ust. 1 umowy stron za „niedotrzymanie terminu umownego zakończenia obiektu”, jak i wysokości ewentualnej należności z tytułu tych kar.
Przedsiębiorstwo uważa, że wykazało, iż nieterminowe wykonanie trzech budynków wynikło z przyczyn, za które nie ponosi winy. Opóźnienie ich wykonania było następstwem ujemnych temperatur utrzymujących się bez przerwy w okresie od dnia 2 listopada 1995 r. do drugiej dekady kwietnia 1996 r., kiedy przypadały terminy wykonania wspomnianych budynków. Z przedstawionej ekspertyzy meteorologicznej wynika, że zima na przełomie lat 1995/96 była najdłuższą w okresie powojennym. Nagły, znaczny i długotrwały spadek temperatury spowodował, że zachowanie dotychczasowego tempa prac budowlanych stało się niemożliwe.
Zdaniem Gminy, kary umowne za nieterminowe przekazanie budynków powinny się należeć za okresy od uzgodnionych przez strony terminów zakończenia robót do terminów odbioru budynków, czyli za czas od dnia 10 listopada 1995 r. do dnia 30 listopada 1995 r. - w odniesieniu do budynku 2A (z protokołu odbioru tego budynku wynika jednak, że jego odbiór nastąpił 21 listopada 1995 r.); od dnia 30 listopada 1995 r. do dnia 28 grudnia 1995 r. - w odniesieniu do budynku 2B; od dnia 15 kwietnia 1996 r. do dnia 17 maja 1996 r. - w odniesieniu do budynku 1H. Natomiast według Przedsiębiorstwa, kary umowne - jeśli powinny się w ogóle należeć - to za okresy od uzgodnionych przez strony terminów zakończenia robót do terminów zgłoszenia budynków do odbioru, czyli za czas od dnia 10 listopada 1995 r. do dnia 17 listopada 1995 r. - w odniesieniu do budynku 2A; od dnia 30 listopada 1995 r. do dnia 21 grudnia 1995 r. - w odniesieniu do budynku 2B; od dnia 15 kwietnia 1996 r. do dnia 10 maja - w odniesieniu do budynku 1H.
W ocenie Sądu Apelacyjnego, nie ma podstaw do przyjęcia, że niedotrzymanie terminów przekazania trzech objętych sporem budynków nie zostało przez Przedsiębiorstwo zawinione. Przedsiębiorstwo zgodnie z art. 355 § 2 kc było zobowiązane do staranności wymaganej od profesjonalisty, tj. uwzględniającej zawodowy charakter jego działalności. W związku z tym, jako profesjonalista, powinno, zawierając umowę o roboty budowlane mające trwać 2,5 roku, przewidzieć wspomniane wyżej niekorzystne zjawiska atmosferyczne i wyeliminować ich wpływ na realizację przyjętego zamówienia. Zjawiska te nie miały bowiem charakteru siły wyższej. Gdyby istotnie miały taki charakter, przekazanie budynków 2A i 2B nie nastąpiłoby w tych terminach, w których rzeczywiście odbyło się.
Sąd Apelacyjny za chybione uznał także stanowisko Przedsiębiorstwa w kwestii wysokości kar umownych. Zgodnie z art. 647 kc, obowiązkowi wykonawcy oddania obiektu odpowiada obowiązek inwestora odebrania obiektu. W akcie odbioru inwestor stwierdza, czy oddany obiekt odpowiada wymaganiom umowy. Samo zatem zgłoszenie przez wykonawcę gotowości oddania obiektu nie może przesądzać o wykonaniu przez niego zobowiązania. O tym przesądza dopiero odbiór obiektu. Dlatego zastrzeżone w umowie stron kary umowne powinny być liczone do dnia odbioru obiektu.
W skardze kasacyjnej Przedsiębiorstwo, nawiązując do zarzutów apelacji i swych jeszcze wcześniejszych twierdzeń, podniosło, że wyrok Sądu Apelacyjnego został wydany z naruszeniem art. 483 w związku z art. 471 i 355 § 2 kc oraz § 7 umowy stron.
Sąd Najwyższy, rozpoznając skargę kasacyjną zgodnie z art. 5 ust. 2 ustawy z 24 maja 2000 r. o zmianie ustawy - Kodeks postępowania cywilnego, ustawy o zastawie rejestrowym i rejestrze zastawów, ustawy o kosztach sądowych w sprawach cywilnych oraz ustawy o komornikach sądowych i egzekucji (Dz. U. 2000 r. Nr 48 poz. 554) na zasadach obowiązujących przed dniem 1 lipca 2000 r., zważył, co następuje:

W świetle art. 483 § 1 kc, obowiązek zapłaty przez dłużnika kary umownej zastrzeżonej na wypadek niewykonania lub nienależytego wykonania zobowiązania powstaje tylko o tyle, o ile zachodzą przesłanki odpowiedzialności kontraktowej dłużnika określone w art. 471 kc (zob. np. wyrok Sądu Najwyższego z dnia 27 stycznia 1972 r. I CR 458/71 OSNC 1972/9 poz. 160). Dłużnik uwolni się zatem od obowiązku zapłaty kary umownej, jeżeli wykaże, że niewykonanie lub nienależyte wykonanie zobowiązania jest następstwem okoliczności, za które nie ponosi odpowiedzialności. W zasadzie chodzi tu o dowód niezawinienia niewykonania lub nienależytego wykonania zobowiązania, gdyż zgodnie z art. 472 kc, jeżeli ze szczególnego przepisu ustawy albo z czynności prawnej nie wynika nic innego, dłużnik odpowiedzialny jest za niezachowanie należytej staranności - czyli za swą winę.
W odniesieniu do umowy stron, w zakresie w jakim ona jest objęta sporem, zasada ta nie doznaje modyfikacji.
W argumentacji Sądu Apelacyjnego przytoczonej dla uzasadnienia stanowiska o niewykazaniu przez Przedsiębiorstwo braku zawinienia nieterminowego przekazania budynków kluczowe znaczenie przypada stwierdzeniu, że zjawiska atmosferyczne, w których Przedsiębiorstwo upatruje przyczyny swego opóźnienia, nie miały charakteru siły wyższej. Stąd wynika, że w ujęciu Sądu Apelacyjnego granicę zawinienia dłużnika, gdy ponosi on odpowiedzialność za niezachowanie należytej staranności, wyznaczają stany objęte pojęciem siły wyżej. Jeżeli wykazane przez dłużnika przyczyny niewykonania lub nienależytego wykonania zobowiązania nie dają się zakwalifikować jako stany siły wyższej, nie może być mowy o ekskulpacji dłużnika. Tylko stwierdzenie, że wskazane przez dłużnika przyczyny niewykonania lub nienależytego wykonania zobowiązania dają się zakwalifikować jako stany siły wyższej, pozwala przyjąć brak zawinienia niewykonania lub nienależytego wykonania zobowiązania przez dłużnika.
Z zapatrywaniem tym nie można się zgodzić. Jest ono wyrazem błędnej wykładni art. 471 w związku z art. 472 i art. 355 kc.
Siła wyższa - jeśli pominąć wypadki przyjęcia przez dłużnika ryzyka jej działania oraz wypadki odpowiedzialności absolutnej - stanowi granicę odpowiedzialności odszkodowawczej w ogóle. Dają temu jednoznacznie wyraz przepisy art. 433, 435, 436 i art. 846 § 1 kc. Normując odpowiedzialność na zasadzie ryzyka, zastrzegają one możliwość uwolnienia się od odpowiedzialności przez wykazanie, że szkoda powstała wskutek siły wyższej.
Natomiast granicę odpowiedzialności odszkodowawczej dłużnika za niezachowanie należytej staranności, tj. za winę, wyznacza przypadek. Chodzi tu o taką przyczynę niewykonania lub nienależytego wykonania zobowiązania, która nie jest wynikiem niedołożenia należytej staranności przez dłużnika. Stwierdzenie, czy niewykonanie lub nienależyte wykonanie zobowiązania jest następstwem przypadku wymaga zatem przede wszystkim ustalenia odpowiadającego wskazaniom zawartym w art. 355 kc miernika staranności wymaganej od dłużnika. W sprawie właściwym miernikiem jest wzorzec określający staranność profesjonalnego wykonawcy inwestycji budowlanych. Nie chodzi tu więc o wymagania uwzględniające indywidualne cechy i możliwości pozwanego Przedsiębiorstwa, lecz o stypizowane wymagania stawiane profesjonalnemu wykonawcy w obrębie umów o roboty budowlane. W szczególności od takiego wykonawcy oczekuje się dysponowania możliwościami niezbędnymi do realizacji przyjętego zamówienia oraz stosowania się do technologii budowy wynikającej z objętego umową projektu. Następnie, z ustalonym wzorcem należy porównać konkretne zachowanie się dłużnika - w rozpoznawanej sprawie postępowanie Przedsiębiorstwa w okresie zimy na przełomie lat 1995/96. Decydowanie o postawieniu dłużnikowi zarzutu winy na podstawie odniesienia obiektywnie ujętego wzorca należytej staranności do zachowania się dłużnika w konkretnej sytuacji nie wyklucza - jak się podkreśla w piśmiennictwie - uwzględnienia przy podejmowaniu tej decyzji także niezależnych od dłużnika uwarunkowań jego działalności. Nie można więc z góry wykluczyć wpływu na decyzję w kwestii winy Przedsiębiorstwa również zjawisk atmosferycznych, na które ono powołuje się, mimo niemożności uznania, że zjawiska te miały charakter siły wyższej.
W świetle powyższych uwag przypadek jest więc niejako „negatywem” winy (niezachowania należytej staranności). Musi być zatem odróżniony od siły wyższej, wyłączającej w zasadzie wszelką odpowiedzialność, tj. nie tylko opartą na zasadzie winy.
W związku z tym, że umowa o roboty budowlane była uprzednio podmiotowo kwalifikowana - jej stronami mogły być tylko jednostki gospodarki uspołecznionej - warto przypomnieć, że w dawniejszej praktyce okoliczności wyznaczające granicę winy dłużników należących do wspomnianej kategorii podmiotów określano, w nawiązaniu do terminologii polskiego przekładu kodeksu cywilnego francuskiego (np. art. 1379 i art. 1647), mianem „wypadków losowych” (zob. uchwałę nr 2/58 Kolegium Arbitrażu Głównej Komisji Arbitrażowej z dnia 17 kwietnia 1958 r. Przegląd Ustawodawstwa Gospodarczego 1958/6 str. 235).
Sąd Apelacyjny dopuścił się także naruszenia art. 483 § 1 kc. W razie zastrzeżenia kary umownej za nieterminowe spełnienie świadczenia, zastosowanie tego przepisu wymaga prawidłowego określenia terminu spełnienia świadczenia przez dłużnika.
Mimo doniosłego znaczenia odbioru obiektu dla ustalenia, czy wykonawca wykonał swe zobowiązanie zgodnie z umową, nie można terminu spełnienia przez Przedsiębiorstwo świadczenia w odniesieniu do objętych sporem budynków utożsamiać z dniem podpisania protokołów odbioru tych budynków. Art. 647 kc określa obowiązki stron umowy o roboty budowlane w ten sposób, że na wykonawcę nakłada obowiązek oddania odpowiadającego umowie obiektu, zaś na inwestora - obowiązek odbioru tego obiektu (zob. w związku z tym ostatnim obowiązkiem uwagi zawarte w uzasadnieniu wyroku Sądu Najwyższego z dnia 5 marca 1997 r. II CKN 28/97 OSNC 1997/6-7 poz. 90). Gdy zatem w akcie odbioru zostanie potwierdzone, że zgłoszony przez wykonawcę obiekt został zrealizowany zgodnie z umową, za datę wypełnienia przez wykonawcę swego zobowiązania należy uznać dzień zgłoszenia gotowości tego obiektu do odbioru. Nie sposób bowiem przyjąć, aby w sytuacji, w której wykonawca uczynił zadość wszystkim swoim obowiązkom, datą spełnienia przez niego świadczenia był dopiero dzień dokonania późniejszej czynności, leżącej w sferze obowiązków drugiej strony. W związku z tym, że odbiór obiektu może trwać nieraz dłużej, stanowisko, za którym opowiedział się Sąd Apelacyjny, prowadziłoby niejednokrotnie do obarczenia wykonawcy bardzo poważnymi konsekwencjami, którym nie mógłby on przeciwdziałać.
Z przytoczonych powodów Sąd Najwyższy na podstawie art. 393[13] § 1 kpc orzekł, jak w sentencji.

10.
Wyrok Sądu Najwyższego - Izba Cywilna
z dnia 3 października 2000 r.
I CKN 301/2000
Jeżeli roboty budowlane zostały wykonane wadliwie, inwestor może realizować uprawnienia wynikające z rękojmi (art. 637 w zw. z art. 656 kc) lub roszczenia odszkodowawcze na zasadach ogólnych (art. 471 kc). Wybór uprawnień wynikających z rękojmi nakłada na niego obowiązek wykazania, które konkretne roboty obciążone są wadą.
Uzasadnienie
Sąd Najwyższy po rozpoznaniu w dniu 3 października 2000 r. na rozprawie sprawy z powództwa Muzeum - Zamek w Ł. przeciwko Stanisławowi J. - Zakład Remontowo-Budowlany w N. o wykonanie obowiązku usunięcia wad obiektu, na skutek kasacji strony powodowej od wyroku Sądu Apelacyjnego w Rzeszowie z dnia 14 maja 1998 r.,

uchylił punkt drugi zaskarżonego wyroku w części oddalającej powództwo o upoważnienie powoda do usunięcia wad pokrycia dachowego na koszt pozwanego w razie bezskutecznego upływu wyznaczonego terminu, oddalił kasację w pozostałym zakresie i zniósł wzajemnie między stronami koszty postępowania kasacyjnego.
Uzasadnienie
Sąd Wojewódzki w Rzeszowie wyrokiem z dnia 29 grudnia 1997 r. nakazał pozwanemu Stanisławowi J. usunięcie na własny koszt wad pokrycia dachowego oraz wad przekrycia i więźby dachowej obiektu powoda (Muzeum - Zamek w Ł.) pod nazwą „Zabytkowa ujeżdżalnia” przy ul. 3 Maja w Ł., przez powtórne wykonanie tego pokrycia i naprawę więźby w terminie sześciu miesięcy od daty prawomocności wyroku, z tym że w razie bezskutecznego upływu terminu powód będzie upoważniony do wykonania tych czynności na koszt pozwanego.
Sąd ustalił, że strony łączyła umowa o roboty remontowo-budowlane. Pozwany prowadzący Zakład Remontowo-Budowlany w N. zobowiązał się wykonać w zabytkowym, liczącym 150 lat budynku ujeżdżalni m.in. prace konserwatorskie przy więźbie dachowej oraz nowe pokrycie dachu. Istniejące pokrycie z papy miało zostać zastąpione pokryciem blaszanym. Powód miał dostarczyć dokumentację projektowo-kosztorysową oraz uzgodnione ilości materiałów budowlanych i rusztowań. Obiekt został odebrany dnia 30 listopada 1993 r. i już w dacie odbioru ujawniły się wady dachu w postaci przecieków wody podczas opadów deszczu. Podjęte przez pozwanego próby usunięcia tej wady nie dały rezultatu. W okresie rękojmi stwierdzono dalsze przeciekanie dachu.
W toku postępowania dopuszczony został dowód z opinii biegłego sądowego z zakresu budownictwa. W opinii tej, sporządzonej w 1997 r., stwierdzono, że pokrycie z blachy zostało położone źle, a cały przestrzenny ustrój konstrukcji dachu nie ma zagwarantowanej należytej równowagi. W związku z treścią tej opinii powód w piśmie procesowym z dnia 5 października 1997 r. ostatecznie sprecyzował swoje żądanie w ten sposób, że wniósł o nakazanie pozwanemu usunięcia własnym staraniem i kosztem wad pokrycia dachowego przez jego powtórne wykonanie oraz usunięcie wad przekrycia dachowego i więźby dachowej - w terminie sześciu miesięcy od uprawomocnienia się wyroku, z zastrzeżeniem, iż w razie bezskutecznego upływu tego terminu powód będzie upoważniony do wykonania tych czynności na koszt pozwanego. Powód Muzeum - Zamek w Ł. powołało się na art. 637 w związku z art. 656 kc.
Sąd Wojewódzki uwzględnił to żądanie, wskazując jako podstawę prawną art. 471 w związku z art. 480 kc. W uzasadnieniu podniósł, że pozwany niestarannie wykonał pokrycie dachu blachą (pozwany nie kwestionował zresztą swojej odpowiedzialności w tym zakresie), a przy pracach konserwacyjnych drewnianej konstrukcji dachu niepoprawnie zespolono tzw. wieszaki, łączące poszczególne łuki krążynowe, stanowiące główny element konstrukcji. Sąd przyjął, że pozwany jako profesjonalista nie może skutecznie zgłaszać zarzutów dotyczących braku właściwej dokumentacji projektowej oraz złej jakości materiałów budowlanych dostarczonych przez powoda.
W wyniku apelacji pozwanego Sąd Apelacyjny w Rzeszowie wyrokiem z dnia 14 maja 1998 r. zmienił zaskarżone orzeczenie w ten sposób, że nakazał pozwanemu Stanisławowi J. usunąć na własny koszt wady pokrycia dachowego w obiekcie pod nazwą „Zabytkowa ujeżdżalnia” przy ul. 3 Maja w Ł. przez powtórne wykonanie tego pokrycia w terminie sześciu miesięcy od uprawomocnienia się wyroku. W pozostałej części powództwo oddalił.
Sąd Apelacyjny podkreślił, że sam powód ostatecznie precyzując żądanie jednoznacznie oparł swoje roszczenie na art. 637 § 1 w związku z art. 656 kc. Oznacza to, że dochodził on roszczeń z rękojmi, a nie roszczeń odszkodowawczych. Odpowiedzialność z tytułu rękojmi oparta jest na odmiennych przesłankach niż odpowiedzialność za nienależyte wykonanie zobowiązania. Skoro powód wyraźnie skonkretyzował podstawę prawną swojego roszczenia, Sąd nie mógł tego ignorować. Ocena odpowiedzialności pozwanego musiała zatem zostać dokonana na gruncie odpowiedzialności wykonawcy robót budowlanych za wady fizyczne tych robót.
Z istoty umowy o roboty budowlane wynika, że wykonawca odpowiada za techniczny rezultat swoich prac, chyba że wady robót powstały na skutek wadliwości dostarczonych przez inwestora materiałów albo na skutek wykonania robót zgodnie ze wskazówkami zamawiającego, a wykonawca zachował się zgodnie z art. 655 kc, uprzedzając zamawiającego o niebezpieczeństwie nieosiągnięcia zamierzonego rezultatu. Ze względu na treść art. 355 kc wykonawca robót budowlanych będzie wolny od odpowiedzialności za wady, jeżeli przy dołożeniu należytej staranności nie mógł zauważyć błędów we wskazówkach zamawiającego. Dostarczony przez zamawiającego projekt stanowi wskazówkę inwestora co do sposobu wykonania robót. Wykonawca jest zatem wolny od odpowiedzialności za wady robót wynikające z wad projektu, jeżeli o wadach tych uprzedził zamawiającego lub też mimo dołożenia należytej staranności wad nie był w stanie zauważyć. Taka sytuacja występuje, gdy w dokumentacji są wady, dla wykrycia których potrzeba wiadomości specjalistycznych lub ich wykrycie wymaga weryfikacji dokumentacji, do czego wykonawca robót nie jest zobowiązany.
Analizując wnikliwie i obszernie zgromadzony materiał dowodowy, Sąd Apelacyjny zauważył, że zarówno w opinii biegłego sądowego, jak i w opinii rzeczoznawców powoływanych przez powoda wskazywano, iż pokrycie z blachy nie jest wykonane zgodnie ze sztuką budowlaną, a cała konstrukcja dachu nie ma zagwarantowanej należytej równowagi. Pozwany nie miał obowiązku dokonać remontu więźby dachowej, lecz jedynie jej konserwację, przy czym nie da się ustalić, które elementy łukowej drewnianej konstrukcji dachu były konserwowane przez pozwanego. W szczególności nie da się stwierdzić, czy dwa dźwigary będące w złym stanie były naprawiane przez pozwanego. Ponadto w opiniach biegłego sądowego oraz rzeczoznawców, którym powód zlecił opracowanie opinii, wskazano, że nie da się stwierdzić, czy wypaczenie dźwigarów wynikło z ich niewłaściwego wykonania przez pozwanego. Biegły sądowy dodatkowo wskazał, że przy pokryciu dachu blachą cała konstrukcja drewniana jest obciążona o 20% bardziej niż zalecono to w ekspertyzie statyczno-wytrzymałościowej. Przyczynę przecieków, poza nieprawidłowym ułożeniem arkuszy blachy, stanowią także odkształcenia skurczowe cienkiego podkładu z desek pod przykrycie z blachy. W toku procesu nie wykazano, aby w robotach związanych z przekryciem i więźbą dachową występowały wady wykonawcze obciążające pozwanego i powodujące przecieki wody do wnętrza budynku.
Ponadto Sąd Apelacyjny zauważył, że nie jest rzeczą sądu orzekającego określanie, w jaki sposób mają zostać usunięte wady, za które wykonawca ponosi odpowiedzialność. Ten mankament orzeczenia Sądu pierwszej instancji nie może jednak zostać usunięty, gdyż pozwany w tej części wyroku nie kwestionował. Odmienne przedstawia się natomiast kwestia udzielonego na podstawie art. 480 § 1 kc upoważnienia do zastępczego wykonania robót. Warunkiem uwzględnienia powództwa z art. 480 § 1 kc jest pozostawanie dłużnika w zwłoce. Sytuacja taka nie miała miejsca w chwili orzekania, gdyż pozwany został zobowiązany do usunięcia wad w terminie sześciu miesięcy od daty uprawomocnienia się wyroku. Wyrok wydany na podstawie art. 480 § 1 kc ma charakter konstytutywny, a upoważnienie udzielone wierzycielowi zwalnia dłużnika z obowiązku świadczenia.
Kasacja powoda oparta została na obu podstawach wskazanych w art. 393[1] kpc. W ramach pierwszej podstawy wskazano naruszenie art. 471 kc przez przyjęcie, że powód nie domagał się zasądzenia na podstawie tego przepisu, naruszenie art. 651 kc przez przyjęcie, że powód odpowiada za braki w dokumentacji w sytuacji, gdy pozwany jako wyspecjalizowana firma nie zawiadomił powoda o takich brakach, naruszenie art. 647 kc przez nieuwzględnienie, że umowa o roboty budowlane jest umową rezultatu i pozwany powinien był wykonać remont i konserwację obiektu zgodnie z umową, naruszenie art. 655 kc przez przyjęcie, że wady wynikłe w robotach wykonanych przez pozwanego wystąpiły na skutek zastosowania się pozwanego do wskazówek powoda oraz naruszenie art. 480 § 1 kc przez przyjęcie, że niedopuszczalne było upoważnienie powoda do usunięcia wad na koszt pozwanego w razie bezskutecznego upływu terminu wyznaczonego pozwanemu. W ramach drugiej podstawy kasacyjnej powód wskazał naruszenie art. 100 kpc przez zniesienie wzajemne kosztów postępowania, naruszenie art. 378 § 1 kpc przez rozpoznanie sprawy ponad granice wniosków apelacji co do wykonania zastępczego oraz co do zniesienia kosztów, gdy pozwany domagał się ich rozdzielenia, a także naruszenie art. 328 § 2 kpc przez całkowite pominięcie w uzasadnieniu wyroku przyczyn, dla których Sąd Apelacyjny zmienił rozstrzygnięcie w zakresie obowiązku usunięcia wad przekrycia dachowego. Skarżący wniósł o uchylenie zaskarżonego wyroku i przekazanie sprawy do ponownego rozpoznania.
Sąd Najwyższy zważył, co następuje:
Skarżący, opierając kasację na obu podstawach kasacyjnych, w ramach drugiej podstawy nie podważał ustalonego stanu faktycznego, zakwestionował natomiast dokonaną przez Sąd Apelacyjny ocenę prawną okoliczności rozpoznawanej sprawy. Z tych względów w pierwszej kolejności należy się odnieść do zarzutów wywiedzionych w ramach pierwszej podstawy kasacyjnej.
Jako podstawowy w tym zakresie należy potraktować zarzut naruszenia art. 471 kc. Skarżący upatruje naruszenia tego przepisu w tym, że mimo stosownego żądania Sąd nie dokonał oceny sytuacji stron z punktu widzenia ogólnych reguł odpowiedzialności kontraktowej. Odnosząc się do tak sformułowanego zarzutu należy zauważyć, co następuje.
Wystąpienie wad rzeczy, a w przypadku rozpoznawanej sprawy wad wykonanych robót remontowych, nie eliminuje możliwości skorzystania przez wierzyciela z dochodzenia naprawienia poniesionej szkody na zasadach ogólnych. Oczywiste jest bowiem stwierdzenie, że wadliwe wykonanie robót remontowych jest nienależytym wykonaniem zobowiązania. Jeżeli zatem wierzyciel poniósł na skutek takiego nienależytego wykonania zobowiązania szkodę, dłużnik obciążony jest obowiązkiem jej naprawienia (art. 471 kc). Wierzyciel ma przy tym możliwość dokonania wyboru, może bowiem oprzeć swoje roszczenia wyłącznie na ogólnych przepisach normujących odpowiedzialność kontraktową (art. 471 i nast. kc) albo też, nie rezygnując z uprawnień z tytułu rękojmi, dodatkowo dochodzić naprawienia poniesionej szkody (art. 566 kc w rozpoznawanej sprawie stosowany w związku z art. 656 i 638 kc).
Dokonanie wyboru przez wierzyciela pociąga za sobą określone skutki. Dokonując wyboru reżimu odpowiedzialności z rękojmi za wady wierzyciel musi wykazać istnienie wad. Dokonując zaś wyboru odpowiedzialności opartej na art. 471 kc lub art. 566 kc (w związku z art. 656 i 638 kc), musi wykazać istnienie przesłanek odpowiedzialności odszkodowawczej. W okolicznościach rozpoznawanej sprawy szczególne znaczenie miałoby wykazanie, że szkoda polegająca na naruszeniu stabilności całej drewnianej konstrukcji dachu pozostaje w normalnym związku przyczynowym z nienależytym wykonaniem robót, do których wykonania zobowiązany był pozwany.
Strona powodowa wyraźnie domagała się nakazania pozwanemu usunięcia wad. Można wprawdzie dopatrywać się pewnej niekonsekwencji w sformułowaniach użytych przez stronę powodową, gdyż odwołała się także do ogólnych reguł odpowiedzialności za nienależyte wykonanie zobowiązania, nie oznacza to jednak, że ocena sformułowanych żądań dokonana została przez Sąd Apelacyjny w sposób nieprawidłowy. Jeżeli bowiem strona powodowa rzeczywiście zamierzałaby dochodzić naprawienia szkody spowodowanej nienależytym wykonaniem zobowiązania, powinna - jak wyżej wskazano - wykazać istnienie przesłanek tej odpowiedzialności, czyli powstanie szkody i jej rozmiar, fakt nienależytego wykonania zobowiązania przez pozwanego oraz normalny związek przyczynowy pomiędzy tymi zdarzeniami. Pozwany mógłby zaś w takiej sytuacji bronić się wykazując, że nienależyte wykonanie zobowiązania nastąpiło na skutek okoliczności, za które nie ponosi odpowiedzialności (art. 471 kc). Przeniesienie sporu na tę płaszczyznę pociągnęłoby za sobą także sięgnięcie do wskazywanych przez powoda art. 647, 651 i 655 kc.
Stosownej treści żądanie oraz wykazanie, że zostały spełnione jego przesłanki nie znalazły się jednak w piśmie strony powodowej, a samo odwołanie się do ogólnych reguł odpowiedzialności za nienależyte wykonanie zobowiązania Sąd Apelacyjny trafnie uznał za niewystarczające. Decydujące znaczenie należy bowiem przypisać sformułowanemu żądaniu usunięcia wad przez pozwanego, a także odwołanie się do przepisów normujących kwestię odpowiedzialności wykonawcy za wady wykonanych robót (art. 637 w związku z art. 656 kc). Skoro zatem strona powodowa nie wystąpiła z żądaniem naprawienia poniesionej szkody, Sąd nie mógł orzec co do przedmiotu, który nie był objęty żądaniem (art. 321 § 1 kpc).
W tej sytuacji za nieuzasadniony należy uznać zarzut naruszenia art. 471, 647, 651 i 655 kc. Warto przy tym zauważyć, że odwołanie się do pojęcia zobowiązania rezultatu nie uzasadnia zarzutu, iż pozwany umowy nie wykonał. Jeżeli w ogóle przyjmie się istnienie konsekwencji prawnych związanych z podziałem na zobowiązania rezultatu i zobowiązania starannego działania (kwestia ma charakter wysoce dyskusyjny), to nie sposób wysnuć z tego wniosek, że w rozpoznawanej sprawie świadczy to o odpowiedzialności pozwanego.
Co do zarzutów wskazanych w obrębie drugiej podstawy kasacyjnej należy zauważyć, że nie znajduje uzasadnienia zarzut naruszenia art. 328 § 2 kpc. Uzasadnienie Sądu Apelacyjnego zostało sporządzone zgodnie z wymaganiami wskazanego przepisu. Sąd wprawdzie nie zawarł odrębnych uwag odnoszących się szczegółowo do kwestii orzeczonego przez Sąd Wojewódzki obowiązku usunięcia wad przekrycia dachowego, jednak wyraźnie wskazał, z jakich przyczyn uznał za uzasadnioną odpowiedzialność pozwanego jedynie w zakresie wad pokrycia dachu arkuszami blachy. Okoliczności wskazujące na wyłączenie odpowiedzialności pozwanego w pozostałym zakresie zostały omówione wspólnie dla przekrycia i więźby dachowej. Należy to uznać za wystarczające.
Nie sposób natomiast odmówić trafności zarzutowi naruszenia art. 378 § 1 kpc przez zmianę wyroku Sądu pierwszej instancji w części nie objętej zaskarżeniem. Pozwany we wniesionej apelacji nie kwestionował bowiem swojej odpowiedzialności za wadliwe wykonanie pokrycia dachu. Nie wnosił więc o zmianę orzeczenia w części dotyczącej usunięcia wad pokrycia (apelacja pozwanego). Sąd Apelacyjny wyszedł zatem poza granice wniosków apelacyjnych, naruszając art. 378 § 1 kpc (w brzmieniu obowiązującym w dacie orzekania). Z tego względu Sąd Najwyższy uchylił zaskarżony wyrok w stosownej części. (...)
Z tych względów Sąd Najwyższy orzekł, jak w sentencji. O kosztach orzeczono na podstawie art. 100 zdanie pierwsze kpc.

11.
Wyrok Sądu Apelacyjnego w Warszawie
z dnia 7 kwietnia 1998 r.
I ACa 71/98
Dla osoby pozostawiającej swój samochód na parkingu istotne znaczenie przy dokonywaniu oceny, jakie usługi są oferowane przez prowadzącego parking, a więc jakiej treści umowa jest z nim zawierana, czy jest to umowa przechowania, czy umowa najmu miejsca postojowego, mają widoczne oznaczenia parkingu oraz takie elementy rzeczywistości dostrzegane natychmiast przez każdego kierowcę, które pozwalają w szybkim czasie, w sposób niewątpliwy, zorientować się w charakterze parkingu i rodzaju oferowanych usług. Są to najczęściej umowy mające charakter dorozumiany, stąd chodzi tu w szczególności o wyraźne napisy lub oznaczenia symboliczne (znaki), dzięki którym klient wjeżdżający samochodem na parking może stwierdzić bez wątpliwości i nieporozumień, z jakim parkingiem (strzeżonym czy niestrzeżonym) ma do czynienia. Większość parkingów bowiem - nawet takich, które są płatne - nie ma charakteru parkingu strzeżonego. Są to wyłącznie miejsca przeznaczone do wynajęcia w celu postawienia tam na pewien czas samochodów bez elementu chronienia ich przez prowadzącego parking przed uszkodzeniem lub kradzieżą.
Uzasadnienie
Sąd Apelacyjny w Warszawie, po rozpoznaniu sprawy z powództwa Eugeniusza W. przeciwko Irenie S. o zapłatę, na skutek apelacji pozwanej od wyroku Sądu Wojewódzkiego w Radomiu z dnia 5 marca 1997 r., zmienił zaskarżony wyrok w ten sposób, że powództwo oddalił. (...)

Z uzasadnienia
Ostatecznie precyzując powództwo powód Eugeniusz W. wniósł o zasądzenie na jego rzecz od pozwanej Ireny S. kwoty 44.223 zł tytułem odszkodowania i cofnął pozew w pozostałej części co do kwoty 2.977 zł. Powód twierdził, że między stronami doszło do zawarcia umowy przechowania należącego do powoda samochodu osobowego Mercedes 300 D, którą pozwana w sposób nienależyty wykonywała, albowiem samochód został skradziony z prowadzonego przez pozwaną parkingu strzeżonego.
Pozwana wnosiła o oddalenie powództwa. Twierdziła, że prowadziła parking niestrzeżony, wynajmowała jedynie parkującym samochody miejsce do parkowania, przeczyła temu, aby powód wprowadził swój samochód na teren parkingu.
Zaskarżonym wyrokiem Sąd Wojewódzki uwzględnił powództwo co do zasady, w związku z czym zasądził od pozwanej na rzecz powoda kwotę 44.223 zł z ustawowymi odsetkami, umorzył postępowanie w części dotyczącej kwoty 2.977 zł (wobec cofnięcia pozwu w tej części) i oddalił częściowo powództwo o odsetki. Swoje rozstrzygnięcie Sąd Wojewódzki oparł na następujących ustaleniach i rozważaniach.
Powód Eugeniusz W. był właścicielem samochodu marki Mercedes 300 D z 1990 r. W dniu 25 kwietnia 1993 r. powód wraz ze swoim bratem Adamem S. udał się na giełdę samochodową w S. koło G. Tam pozostawił swój samochód na parkingu strzeżonym prowadzonym przez pozwaną. Pojazd przyjął na parking zięć siostry pozwanej Waldemar B., który pomagał pozwanej w prowadzeniu parkingu. Pobrał on od powoda opłatę w kwocie 20.000 zł sprzed denominacji (co odpowiada wartości 2 nowych zł). Nie wydał jednak pokwitowania, twierdząc że zabrakło druczków. Powód zamknął samochód na zamki fabrycznie i uruchomił alarm, po czym udał się na giełdę. Kiedy po upływie pół godziny wrócił na parking, stwierdził, że nie ma tam jego samochodu. Waldemar B. nie potrafił wyjaśnić, co się z nim stało. Prowadzone dochodzenie w sprawie kradzieży samochodu na szkodę powoda zostało umorzone wobec nie wykrycia sprawcy przestępstwa.
Pozwana posiada na terenie S. gospodarstwo rolne. W kwietniu 1991 r. uzyskała wpis do ewidencji działalności gospodarczej w Urzędzie Gminy i Miasta G. na prowadzenie parkingu strzeżonego dla pojazdów samochodowych na terenie własnej posiadłości. Na obszarze 1,80 ha pozwana wydzieliła z części swojego gospodarstwa teren pod parking. Teren ten został ogrodzony, w ogrodzeniu znajdują się dwie bramy, przez które wjeżdżają i wyjeżdżają samochody parkujące na parkingu. W 1993 r. odpłatność za parkowanie wynosiła 20.000 starych zł za jeden samochód na dobę (bez względu na długotrwałość postoju).
Na podstawie opinii biegłego Krzysztofa P. Sąd Wojewódzki ustalił wartość samochodu powoda w dniu powstania szkody (kradzieży) na kwotę 44.223 zł. Określona przez biegłego wartość samochodu uwzględniała rodzaj jego wyposażenia, status „składaka” oraz przeprowadzone wcześniej naprawy blacharsko-lakiernicze.
Oceniając zebrany w sprawie materiał dowodowy Sąd Wojewódzki dał wiarę zeznaniom powoda, że 25 kwietnia 1993 r. pozostawił samochód na parkingu strzeżonym prowadzonym przez pozwaną. Fakt przyjęcia samochodu powoda na parking pozwanej potwierdził świadek Adam S., a także świadek Waldemar B. w czasie przesłuchania bezpośrednio po zdarzeniu przez funkcjonariusza Komendy Rejonowej Policji w G. Późniejszą zmianę zeznań przez tego świadka - zarówno w toku postępowania karnego, jak i w toku postępowania cywilnego w niniejszej sprawie Sąd Wojewódzki ocenił jako „nie do przyjęcia” i w związku z tym odmówił wiary tym późniejszym zeznaniom. Fakt skazania powoda Eugeniusza W. w sprawie II K 835/94 Sądu Rejonowego w R. za popełnienie przestępstwa z art. 166 kk (użycie groźby karalnej w stosunku do innych osób, grożenie im pozbawieniem życia w warunkach uzasadniających obawę spełnienia tej groźby) nie może usprawiedliwiać zmiany zeznań przez Waldemara B. Powoływanie się przez tego świadka na obawę spełnienia groźby skierowanej wobec niego przez powoda przed pierwszym przesłuchaniem przez policję, a następnie ustanie tej obawy przed kolejnymi przesłuchaniami przez prokuratora i sąd, należy potraktować jako nieprzekonywające tłumaczenie przyczyn odwołania pierwotnych zeznań.
Sąd Wojewódzki ocenił, że między stronami doszło do zawarcia umowy przechowania samochodu w rozumieniu art. 835 kc.
Pozwana prowadząca strzeżony parking samochodowy jako przechowawca przyjęła na siebie odpowiedzialność za przedmiot przechowania, samochód Mercedes 300 D należący do powoda, i w związku z jego zaginięciem w trakcie trwania umowy przechowania zobowiązana jest, na podstawie art. 471 kc, do zapłaty powodowi równowartości samochodu w kwocie 44.223 zł tytułem odszkodowania za nienależyte wykonanie umowy przechowania.
Pozwanej nie może zwolnić z tej odpowiedzialności późniejsza zmiana wpisu dotyczącego rodzaju prowadzonej działalności gospodarczej, w szczególności rodzaju prowadzonego parkingu ze strzeżonego na niestrzeżony, albowiem zmiana ta nastąpiła już po zawarciu umowy między stronami i niewątpliwie została spowodowana faktem zaistnienia kradzieży samochodu powoda. W świetle wpisu do ewidencji działalności gospodarczej istniejącego w dacie zdarzenia zeznania świadków nie mogą prowadzić do ustalenia, że prowadzony przez pozwaną parking był parkingiem niestrzeżonym.
Powyższy wyrok zaskarżyła pozwana. (...)
Sąd Apelacyjny zważył, co następuje:
Apelacja pozwanej jest w dużej części zasadna, a jej uwzględnienie prowadzić musi do zmiany zaskarżonego wyroku.
Przede wszystkim uzasadniony jest zarzut dotyczący tego, że przy orzekaniu o zasadności powództwa Sąd Wojewódzki oparł się jedynie na niektórych dowodach przeprowadzonych w sprawie, pomijając całkowicie - zarówno przy dokonywaniu ustaleń faktycznych, jak i przy ocenie zebranego materiału dowodowego - inne istotne dowody. Pominięcie to dotyczyło zarówno niektórych dokumentów, jak i zeznań przesłuchanych w sprawie świadków, do których Sąd Wojewódzki w uzasadnieniu zaskarżonego wyroku w ogóle się nie odniósł i ich nie ocenił.
Już tylko uwzględnienie powyższego zarzutu czyni apelację zasadną.
Na podstawie oceny całego zgromadzonego w sprawie materiału dowodowego Sąd Apelacyjny doszedł do wniosku i ustalił, że co prawda powód wprowadził swój samochód marki Mercedes 300 D na teren parkingu prowadzonego przez pozwaną, ale z faktu tego nie wynika jeszcze, że pomiędzy stronami doszło do zawarcia umowy przechowania samochodu, która dawałaby powodowi podstawę do skutecznego ubiegania się o zasądzenie na jego rzecz od pozwanej odszkodowania, stanowiącego równowartość skradzionego mu (w niewyjaśnionych okolicznościach) samochodu, stosownie do art. 471 kc w związku z art. 835 i nast. kc. W ocenie Sądu Apelacyjnego strony zawarły jedynie umowę najmu miejsca postojowego za czynsz wynoszący 20.000 starych zł (art. 659 kc), przy czym umowa ta nie obejmowała zobowiązania pozwanej, jako wynajmującego, do pilnowania rzeczy powoda i zachowania tej rzeczy w stanie niepogorszonym. W związku z takim ustaleniem i oceną łączącego strony stosunku prawnego powództwo należało w całości oddalić jako pozbawione podstaw faktycznych i prawnych. Powód nie wykazał bowiem przesłanek odpowiedzialności kontraktowej pozwanej (w oparciu o art. 471 kc) i nie powoływał się również na to, że pozwana wyrządziła mu swoim zachowaniem szkodę, dla której podstaw naprawienia nie możnaby poszukiwać w przepisach o czynach niedozwolonych (art. 415 i nast. kc).
Odmienna od dokonanej przez Sąd Wojewódzki ocena stosunku prawnego łączącego strony wynika z odmiennej od dokonanej przez Sąd Wojewódzki oceny zebranego materiału dowodowego. Sąd Apelacyjny nie był związany oceną materiału dowodowego dokonaną przez sąd I instancji i mógł samodzielnie dokonać na podstawie tego samego materiału dowodowego odmiennych ustaleń faktycznych i odmiennej oceny zebranych dowodów (art. 382 kpc).
Odnosząc się do zarzutu sprzeczności istotnych ustaleń sądu z treścią zebranego w sprawie materiału dowodowego wskazać należy, że zarzut ten jest skuteczny, jeśli chodzi o ustalenie charakteru działalności gospodarczej prowadzonej przez pozwaną i w związku z tym rodzaju prowadzonego przez nią parkingu (strzeżony czy niestrzeżony) oraz jeśli chodzi o charakter umowy zawartej między stronami w związku z przyjęciem samochodu powoda na parking pozwanej.
Z uzasadnienia wyroku Sądu Wojewódzkiego wynika, że jedyną okolicznością, która przesądziła o uznaniu przez ten sąd, że między stronami doszło do zawarcia umowy przechowania, był fakt prowadzenia przez pozwaną parkingu strzeżonego, a takie ustalenie zostało z kolei oparte jedynie na treści wpisu do ewidencji działalności gospodarczej prowadzonej przez pozwaną, istniejącego w dacie zdarzenia (25 kwietnia 1993 r.). Sąd Wojewódzki nie rozważał przy tym w ogóle okoliczności towarzyszących zawarciu przez strony umowy ani nie badał, jakie oświadczenia woli zostały złożone przez obie strony w chwili zawierania tej umowy oraz jaki był zgodny zamiar stron i cel umowy.
Słusznie kwestionuje pozwana w apelacji ustalenie Sądu Wojewódzkiego, że w dacie kradzieży samochodu powoda prowadziła parking strzeżony. Do takiego ustalenia nie upoważniał sądu I instancji wpis dokonany w ewidencji działalności gospodarczej, albowiem - jak wynika z wyjaśnień Burmistrza Gminy i Miasta G. - dokonane przez pozwaną zgłoszenie działalności gospodarczej dotyczyło prowadzenia parkingu płatnego, ale niestrzeżonego, gdyż na parking strzeżony pozwana musiałaby uzyskać stosowną koncesję, której nie posiadała. Wpis do ewidencji działalności gospodarczej dotyczący rodzaju działalności gospodarczej prowadzonej przez pozwaną był więc od początku wadliwy, albowiem wykraczał poza treść jej zgłoszenia. Pierwotny wpis do ewidencji był rezultatem pomyłki Urzędu Gminy i Miasta G., co zostało wyjaśnione przez Burmistrza w jego piśmie do pozwanej.
Już po kradzieży samochodu powoda pozwana złożyła wniosek o zmianę wpisu i wniosek ten został uwzględniony. Zmiana ta nie może być traktowana - jak to ocenił Sąd Wojewódzki - jako zmiana rodzaju prowadzonego parkingu ze strzeżonego na niestrzeżony ze skutkiem od chwili zgłoszenia przez pozwaną tej zmiany. Wniosek pozwanej o zmianę wpisu do ewidencji działalności gospodarczej miał usunąć wcześniejszą wadę wpisu (jego niezgodność w rzeczywistym zamiarem pozwanej jako zgłaszającej działalność do ewidencji i z rzeczywistym charakterem prowadzonej przez nią działalności). Również ustalenia Komendy Rejonowej Policji w G. wskazują na to, że znajdujące się przy giełdzie samochodowej w S. na terenie prywatnych posesji rolników parkingi są parkingami niestrzeżonymi, gdyż są to parkingi jednodniowe funkcjonujące wyłącznie w okresie działalności giełdy, a prowadzące je osoby nie posiadają koncesji. W ten sposób okoliczni rolnicy uzyskują dodatkowe dochody z dorywczej działalności gospodarczej, wynajmując swoje pola jako miejsca postojowe osobom przyjeżdżającym na giełdę raz w tygodniu.
Powyższe dowody wskazują na to, że formalnie rzecz biorąc parking prowadzony przez pozwaną od początku nie był parkingiem strzeżonym, a jedynie płatnym parkingiem, na którym za stosowną opłatą można było nająć na pewien czas miejsce do postawienia na nim samochodu, bez uzyskiwania ze strony wynajmującego to miejsce zobowiązania do pilnowania samochodu.
Powód oparł swoje przeświadczenie o tym, że pozwana prowadzi parking strzeżony przede wszystkim na wypowiedzi świadka Waldemara B., który przesłuchiwany bezpośrednio po zdarzeniu przez funkcjonariusza policji na terenie giełdy w S. w obecności powoda jako pokrzywdzonego zeznał, że jego ciotka Irena S. prowadzi parking strzeżony oraz na wpisie do ewidencji działalności gospodarczej dostępnym w Urzędzie Gminy i Miasta G. Było to więc przeświadczenie uzyskane już po kradzieży samochodu.
Wypowiedź Waldemara B. złożona po zdarzeniu, z którego powód wyprowadza swoje roszczenie odszkodowawcze, nie może być traktowana jako miarodajna dla oceny, jaki charakter miał rzeczywiście parking pozwanej oraz jakiej treści umowę zawarły strony. Świadek pomagał dorywczo przy pewnych czynnościach natury technicznej na parkingu prowadzonym przez pozwaną, nie był natomiast przez nią zatrudniony. Był poza tym mało zorientowany co do zakresu obowiązków przyjmowanych na siebie przez pozwaną przy zawieraniu umów z klientami wjeżdżającymi na parking - jego zeznania co do zakresu tych obowiązków są bowiem wewnętrznie sprzeczne. Z samego faktu, że powód poprosił świadka B., aby ten zwracał uwagę na samochód, żeby go nikt nie ukradł, nie wynika jeszcze, że pomiędzy powodem a pozwaną doszło do zawarcia umowy przechowania, albowiem brak jest wystarczająco wyraźnego przejawu woli pozwanej, z którego wynikałoby, że zgodziła się, choćby w sposób dorozumiany, przyjąć samochód powoda na przechowanie.
Dla osoby parkującej swój samochód na parkingu istotne znaczenie przy dokonywaniu oceny, jakie usługi są oferowane przez prowadzącego parking, a więc jakiej treści umowa jest z nim zawierana - czy jest to w szczególności umowa przechowania, czy tylko umowa najmu miejsca postojowego - mają widoczne oznaczenia parkingu oraz takie elementy rzeczywistości dostrzegane natychmiast przez każdego kierowcę, które pozwalają w szybkim czasie w sposób niewątpliwy zorientować się w charakterze parkingu i rodzaju oferowanych usług. Chodzi tu w szczególności o wyraźne napisy lub oznaczenia symboliczne (znaki), dzięki którym klient wjeżdżający samochodem na parking może stwierdzić bez wątpliwości i nieporozumień, z jakim parkingiem (strzeżonym czy niestrzeżonym) ma do czynienia. Większość parkingów bowiem - nawet takich, które są odpłatne - nie ma charakteru parkingu strzeżonego. Są to wyłącznie miejsca przeznaczone do wynajęcia w celu postawienia tam na pewien czas samochodów bez elementu chronienia ich przez prowadzącego parking przed uszkodzeniem lub kradzieżą.O tym, że parking jest strzeżony, świadczy wyraźne oznaczenie tego parkingu jako strzeżonego albo ulokowanie na jego terenie urządzeń, które pozwalają na ocenę, że samochody są cały czas pilnowane przez obsługę parkingu, chronione przed kradzieżą lub uszkodzeniem (takimi urządzeniami mogą być: ogrodzenie parkingu ze wszystkich stron, brama ze szlabanem, kolczatki na jezdni usuwane przy wypuszczaniu samochodu z parkingu, inne zabezpieczenia mechaniczne i elektroniczne, budka strażnicza, wyraźnie oznaczone osoby pilnujące samochodów, tzw. ochroniarze, sprawdzanie czy osoba wyprowadzająca określony samochód z parkingu jest do tego legitymowana, wywieszony regulamin parkingu strzeżonego, znak legitymacyjny wydawany przy przyjmowaniu samochodu na parking, na którym umieszczona jest marka i numer rejestracyjny samochodu i/ lub miejsce postojowe przypisane do tego pojazdu, itp.). Z uwagi na rosnącą liczbę kradzieży samochodów i coraz bardziej zuchwałe zachowanie sprawców takich przestępstw wskazane sposoby zabezpieczenia są konieczne, aby mogła być w sposób należyty wykonywana umowa przechowania samochodu na parkingu strzeżonym.
Parking prowadzony przez pozwaną nie posiadał tego rodzaju oznaczeń oraz widocznych urządzeń, o jakich mowa powyżej. Był oznaczony jedynie standardowym znakiem drogowym w postaci białej litery „P” na niebieskim polu. Jest to znak informujący o parkingu jako miejscu postojowym. Powód w żadnym miejscu - czy to w pismach procesowych składanych przez jego pełnomocnika, czy to w swoich zeznaniach - nie powoływał się na to, że parking był wyraźnie oznaczony jako parking strzeżony. Swoje błędne przekonanie, że parking jest strzeżony, powód oparł na zbyt kruchych przesłankach.
Samo ogrodzenie terenu parkingu nie może jeszcze świadczyć o jego charakterze jako parkingu strzeżonego. Ustawiając ogrodzenie prowadzący parking wyznacza jedynie teren, na którym zezwala innym osobom na korzystanie z gruntu przez czasowe umieszczenie na tym gruncie ich samochodów. Tak właśnie było w przypadku parkingu prowadzonego przez pozwaną. Został on wydzielony z obszaru stanowiącego jej własność gospodarstwa rolnego. Jest rzeczą zrozumiałą, że pozwana przez wydzielenie i ogrodzenie części swojego gospodarstwa dawała innym osobom do zrozumienia, że akceptuje korzystanie z jej gruntu w celach parkingowych w zakresie objętym ogrodzeniem. Pozwana wynajmowała określone części swojego gruntu klientom parkingu na zasadzie umowy najmu i ogrodzenie służyło wyraźnemu wyodrębnieniu tej części jej nieruchomości, która przeznaczona była do tego celu. Ponadto ogrodzenie pozwalało pozwanej na kontrolowanie samochodów wyjeżdżających z parkingu w celu upewnienia się, czy każdy użytkownik parkingu (najemca miejsca postojowego) uiścił wcześniej stosowną opłatę (czynsz najmu).
Powód nie powołał się na żadne innego rodzaju oznaczenia wskazujące na charakter parkingu jako parkingu strzeżonego (poza wyraźnym napisem „Parking Strzeżony”, mogły to być np. wywieszone na widocznym miejscu regulamin lub cennik usług, osoby kontrolujące samochody przy ich wyjeździe z parkingu, sposób tej kontroli, wyraźna obecność osób pilnujących samochody itd.). Wprost przeciwnie, powód sam stwierdził, że na parkingu pozwanej panowało „bezprawie” - „wjeżdżało się i wyjeżdżało, jak się chciało”. Nie istniała więc kontrola wyjeżdżających pojazdów, co jest zaprzeczeniem charakteru parkingu strzeżonego. Jeśli się ponadto zważy, że powód nie otrzymał żadnego znaku legitymacyjnego jako uproszczonego dowodu zawarcia z pozwaną umowy i nie upomniał się skutecznie o jego wydanie, to należy stwierdzić brak podstaw dla powoda do przyjmowania - choćby dorozumianego - że parking pozwanej był parkingiem strzeżonym.
Potwierdzenie powyższych ustaleń co do rodzaju parkingu - dokonanych w oparciu o dokumenty wyżej wymienione oraz zewnętrzne oznaczenie parkingu - stanowią zeznania świadków. Sąd Wojewódzki uznał, że w świetle treści wpisu do ewidencji działalności gospodarczej zeznania tych osób nie mogą prowadzić do ustalenia, że prowadzony przez pozwaną parking był parkingiem niestrzeżonym. W sytuacji, w której z ustaleń dokonanych przez Sąd Apelacyjny wynika, że wpis do ewidencji był błędny i nie mógł być miarodajny, treść zeznań wskazanych świadków potwierdza prawdziwość zeznań pozwanej, która od początku konsekwentnie stwierdziła, że prowadzony przez nią parking nigdy nie miał charakteru parkingu strzeżonego.
Samo ustalenie, że parking pozwanej nie był parkingiem strzeżonym i stwierdzenie, że brak było w niniejszej sprawie podstaw do dokonania odmiennego ustalenia, nie prowadzą jeszcze do wniosku, że pomiędzy stronami nie mogło dojść do zawarcia umowy przechowania. Możliwość zawarcia takiej umowy nie jest bowiem uzależniona od tego, czy biorący rzecz na przechowanie ma koncesję na prowadzenie działalności związanej z ochroną mienia, czy też nie. Ustalenie, że strony zawarły umowę przechowania, mimo tego że pozwana nie prowadziła parkingu strzeżonego, wymagałoby jednak od powoda wykazania, że takiej treści umową strony faktycznie zawarły, w szczególności że pozwana zobowiązała się do zachowania w stanie niepogorszonym samochodu powoda oddanego jej na przechowanie. W ocenie Sądu Apelacyjnego powód takiego faktu nie wykazał.
Wbrew zarzutom apelacji należy uznać za prawidłowe ustalenia Sądu Wojewódzkiego co do tego, że powód wprowadził swój samochód marki Mercedes 300 D na parking pozwanej. Na powyższe ustalenie pozwalają zarówno zeznania samego powoda, jak i świadków przez niego zgłoszonych, w szczególności jego brata Adama S. oraz pośrednio Józefa W. i Sławomira Ś. Pozwana nie przedstawiła przekonywających argumentów, które mogłyby podważyć wiarygodność tych świadków i zgodność ich zeznań z prawdziwym stanem rzeczy. Również zeznania złożone przez Waldemara B. bezpośrednio po zdarzeniu potwierdzają fakt pozostawienia przez powoda samochodu na parkingu pozwanej. Sąd Wojewódzki w tym zakresie dał tym zeznaniom wiarę, a Sąd Apelacyjny tę ocenę podziela.
Z faktu wprowadzenia przez powoda samochodu na parking pozwanej, a nawet z faktu zapłacenia przez niego opłaty parkingowej w kwocie 20.000 starych zł, na co jednak powód nie był w stanie przedstawić w procesie (ani wcześniej) stosownego kwitu (biletu), nie wynika jeszcze, że strony zawarły umowę przechowania.
Do zawarcia umów takich, jak umowa zawarta przez strony, dochodzi w praktyce obrotu w sposób dorozumiany - przez oświadczenia woli stron złożone w sposób dorozumiany, inaczej mówiąc przez zachowania stron będące środkiem przejawu ich woli przy użyciu znaków pozajęzykowych. Klient parkingu wjeżdża samochodem na miejsce wskazane przez osoby obsługujące parking i płaci stosowną opłatę. Strony takich umów ani nie negocjują warunków umowy, ani nie składają ustnych oświadczeń woli odnoszących się do treści swoich zobowiązań, ani tym bardziej nie spisują postanowień umowy w formie dokumentu. Tego typu umowy są zawierane przez przystąpienie klienta do umowy na warunkach oferowanych przez usługodawcę, co nie wyklucza w szczególnych sytuacjach możliwości negocjowania indywidualnych warunków umowy (można sobie wyobrazić sytuację, w której osoba prowadząca parking niestrzeżony i zawierająca na ogół jedynie umowy najmu z osobami parkującymi samochody na takim parkingu, zawrze z konkretnym klientem umowę przechowania określonego samochodu przyjmując na siebie obowiązki przechowawcy, stosownie do treści art. 835 kc). Powód w niniejszej sprawie nie wykazał tego, aby wynegocjował z pozwaną - choćby w sposób dorozumiany - zawarcie umowy na innych warunkach, niż te, na których zawierali z pozwaną umowy pozostali klienci parkingu. Ze wszystkimi pozostałymi klientami natomiast pozwana zawierała jedynie umowy najmu miejsc postojowych, albowiem żaden zewnętrzny przejaw nie wskazywał na jej wolę zawarcia umowy przechowania. Brak było stosowanego oznaczenia parkingu jako parkingu strzeżonego, brak było również tego rodzaju urządzeń, które wskazywałyby jednoznacznie na zobowiązanie się pozwanej do przechowania (strzeżenia, pilnowania) samochodów. (...)
Sąd Apelacyjny ustalił, że parking pozwanej był ogrodzony, a w ogrodzeniu znajdowały się dwie bramy, przez które wjeżdżały i wyjeżdżały samochody. Przy bramie stały osoby wpuszczające samochody i wydające pokwitowania (bilety). Na każdym bilecie znajdował się napis „Parking”, a ponadto nazwisko i adres pozwanej oraz data. Wszystkie bilety dla wszystkich osób były jednakowo oznaczone. Na bilecie nie był odnotowywany numer rejestracyjny samochodu ani jego marka. Pozwana nie prowadziła rejestru samochodów wjeżdżających na parking. Na bilecie nie było też odnotowywane określone miejsce postojowe, na którym klient parkingu pozostawiał swój samochód (np. rząd pierwszy miejsce pierwsze itp.). Przy wyjeździe samochodu z parkingu bilet wydany przy wjeździe był odbierany przez osobę stojącą przy bramie jako dowód uiszczenia przy wjeździe opłaty parkingowej. Dla pozwanej i osób, z których pomocą wykonywała ona swoje zobowiązanie, istotne było przede wszystkim to, czy osoba wyjeżdżająca z parkingu uiściła opłatę za postój samochodu, a nie to, kto wyjeżdża samochodem i czy ma do tego samochodu uprawnienia. (...)
Potwierdzeniem zawarcia umowy, które może pośrednio służyć do ustalenia jej warunków, jest pokwitowanie przyjęcia opłaty parkingowej (nazywane przez świadków w niniejszej sprawie biletem albo kwitem), z którego treści mogą wynikać istotne okoliczności dla ustalenia charakteru łączącego strony stosunku prawnego. Takim pokwitowaniem powód jednak nie dysponował, albowiem go w ogóle nie otrzymał. Jest zupełnie nieprawdopodobne jako sprzeczne z zasadami doświadczenia życiowego, że osoba - która umieszcza swój samochód na parkingu wśród kilkuset innych samochodów, w takim miejscu, jak giełda w S., w niedzielę, kiedy panuje tam ogromny ruch ludzi i pojazdów, nie otrzymując jednocześnie jakiegokolwiek potwierdzenia, że wprowadziła na parking samochód określonej marki i zindywidualizowany przez numer rejestracyjny - może przypuszczać, że zawarła z prowadzącym parking umowę przechowania. Zachowanie powoda byłoby więc nieracjonalne, jeśli miałby on rzeczywiście zawrzeć umowę przechowania z pozwaną. Jest natomiast do przyjęcia, że zawarł jedynie umowę najmu miejsca postojowego. Nie otrzymując biletu parkingowego ryzykował jedynie to, że będzie musiał ponownie uiścić niewielką opłatę parkingową.
W niniejszej sprawie powód nie przedstawił potwierdzenia dokonania opłaty parkingowej, gdyż mimo zapłaty należności za parkowanie pojazdu nie upomniał się skutecznie o wydanie mu takiego potwierdzenia. Prawdopodobnie, gdyby nawet powód otrzymał bilet (kwit) potwierdzający dokonanie opłaty parkingowej, treść tego biletu (kwitu) nie odbiegałaby od tej przedstawionej przez pozwaną. Na podstawie takiego potwierdzenia zawarcia umowy nie sposób przyjąć, że strony zawarły umowę przechowania, skoro brak jest jakichkolwiek informacji identyfikujących w taki czy inny sposób samochód wprowadzony na parking. Biorąc pod uwagę fakt, że w każdą niedzielę na parkingu prowadzonym przez pozwaną parkowało kilkaset samochodów, nie sposób przyjąć, że pozwana zawierałaby umowy przechowania z posiadaczami owych kilkuset pojazdów bez jakiegokolwiek minimalnego nawet ewidencjonowania tych pojazdów i bez bliższego ich identyfikowania w treści biletu (kwitu). Treść wydawanego wjeżdżającym na parking biletu potwierdza zeznania świadka Ż., że dla pozwanej jako prowadzącej parking (dla osób, z których pomocą pozwana wykonywała swoje zobowiązania) istotne było uzyskanie pewności, że osoba korzystająca z parkingu uiściła opłatę - temu jedynie służyło odbieranie biletów przy wyjeździe samochodu z parkingu. Bilet nie służył natomiast identyfikacji pojazdu, co byłoby istotne przy zawieraniu umowy przechowania, w której powinno dojść do zindywidualizowania przedmiotu przyjmowanego na przechowanie, skoro przechowawca ponosi za ten przedmiot odpowiedzialność przewidzianą w art. 835 kc.
Sama pozwana konsekwentnie twierdziła w toku procesu, że od początku - czyli od 1991 r. - prowadzi parking niestrzeżony płatny, pobiera opłatę za wynajęcie miejsca postojowego i nie zatrudnia nikogo do pilnowania samochodów na parkingu. Z twierdzeń pozwanej zdaje się na pozór wynikać, że sama nie do końca uświadamiała sobie zakres swoich obowiązków jako wynajmującego względem osób, z którymi zawierała umowy najmu. Pozwana twierdziła bowiem - zaprzeczając temu, że powód w ogóle wprowadził swój samochód na teren jej parkingu - iż nie jest możliwe, aby z jej parkingu zginął samochód, albowiem każdy samochód jest dobrze pilnowany, gdyż teren parkingu jest dobrze ogrodzony. Tego rodzaju oświadczenie pozwanej, stanowiące jedynie niewłaściwą linię obrony, nie może jednak przesądzać o treści umowy łączącej strony, zwłaszcza że pozwana jednocześnie stwierdziła, że nie miała obowiązku pilnowania samochodów wprowadzonych na teren parkingu, a jeśli to robiła, to tylko z dobrej woli, a więc ponad obowiązki wynikające z zawartych umów najmu. Zeznania pozwanej dotyczące sposobu prowadzenia przez nią parkingu i charakteru prawnego umów zawieranych z klientami korzystającymi z jej parkingu Sąd Apelacyjny ocenił jako wiarygodne. Znajdują one potwierdzenie w treści zeznań innych świadków oraz w treści innych dowodów, w tym zwłaszcza omówionych wyżej dokumentów. (...)
Podnoszone w apelacji zarzuty dotyczące wartości samochodu powoda nie mają istotnego znaczenia wobec stwierdzenia bezzasadności powództwa w związku z niezawarciem przez strony umowy przechowania. Należy jedynie zauważyć, że brak jest podstaw do kwestionowania zarówno samego faktu posiadania przez powoda samochodu Mercedes 300 D, jak i wyceny wartości tego samochodu dokonanej przez biegłego. Powództwo jako bezzasadne powinno podlegać oddaleniu. Z tej przyczyny uwzględniając apelację Sąd Apelacyjny na podstawie art. 386 § 2 kpc zmienił zaskarżony wyrok i oddalił powództwo w całości.

12.
Wyrok Sądu Apelacyjnego w Gdańsku
z dnia 25 października 1996 r.
I ACr 822/96
Nieważność zastrzeżenia wyłączającego odpowiedzialność dłużnika za szkodę wyrządzoną umyślnie (art. 473 § 2 kc) dotyczy również odpowiedzialności dłużnika za osoby trzecie (art. 474 kc).. 
Z uzasadnienia
Powszechna Kasa Oszczędności - Bank Państwowy Oddział we W. wniósł o zasądzenie solidarnie od pozwanych: Anatola Sz., Andrzeja Ś. - właściciela Przedsiębiorstwa Zagranicznego „Tradem” oraz Janusza G. kwoty 2.433.344.690 st. zł, tytułem zwrotu nadpłaty za wykonane przez pozwanego Andrzeja Ś. roboty budowlane nadzorowane przez pozwanego Anatola Sz. jako inwestora zastępczego, ponadto powód domagał się zasądzenia od Anatola Sz. kwoty 146.393.857 st. zł, stanowiącej nienależnie pobrane wynagrodzenia inwestora zastępczego, obliczone według wartości nadpłaty. W toku procesu doszło do umorzenia postępowania wobec pozwanego Janusza G., w następstwie cofnięcia pozwu wobec niego. Ponadto, zawieszone zostało postępowanie w stosunku do upadłego wykonawcy. Pozwany Anatol Sz. wniósł o oddalenie powództwa zarzucając, iż wykonywał obowiązki inwestora powierniczego z należytą starannością, zlecając kompetentnemu wykonawcy realizację inwestycji oraz powołując uprawnionych inspektorów nadzoru oraz koordynatora, przy czym dokumentacja związana z odbiorem i wyceną robót nie nasuwała zastrzeżeń. 
Wyrokiem częściowym z dnia 20 maja 1996 r. Sąd Wojewódzki w Toruniu zasądził od Anatola Sz. na rzecz powoda całą dochodzoną kwotę 257.973,85 zł z odsetkami i kosztami procesu. 
Sąd ten ustalił, że powoda oraz pozwanego Anatola Sz. łączyła umowa o zastępstwo inwestycyjne w pełnym zakresie. 
Pozwany - w myśl umowy powierniczej - działał we własnym imieniu, na koszt inwestora bezpośredniego, ponosząc wobec tego ostatniego odpowiedzialność za niewykonanie bądź za nienależyte wykonanie zobowiązania (art. 471 kc). 
Na podstawie opinii biegłego Sąd ustalił, że doszło do zawyżenia przez wykonawcę wartości faktur w rozmiarze nie niższym niż kwota dochodzona w pozwie, natomiast zaniedbaniem inwestora zastępczego było zaniechanie wykrycia i skorygowania faktur. 
Pozwany sprawdzał kosztorysy powykonawcze i faktury nie wnosząc zastrzeżeń co do ich treści, mimo iż rozbieżność między rzeczywistą wartością wykonanych prac a wynikającą z faktur była łatwa do uchwycenia, a pozwanego obowiązywał wysoki poziom staranności i profesjonalizmu. 
W ocenie Sądu, nie doszło do przejęcia funkcji inwestora zastępczego przez inspektorów nadzoru. Pozwany wprawdzie - według umowy powierniczej - odpowiadał tylko za własną winę, ale jego odpowiedzialność za osoby trzecie nie mogła być wyłączona (art. 473 § 2 kc i art. 474 kc), a działania inspektorów nadzoru nosiły znamiona winy umyślnej. 
Sąd Wojewódzki ocenił, że strony według treści umowy powinny się rozliczać kosztorysowo, a pozwany miał obowiązek sprawdzać kosztorysy pod względem formalnym. W konsekwencji, odpowiada on obok wykonawcy za całą szkodę na zasadzie in solidum, tym bardziej że, zdaniem Sądu, inwestor bezpośredni nie wstępuje ex lege po rozwiązaniu stosunku powiernictwa w miejsce inwestora zastępczego. 
Sąd wyraził pogląd, że powód nie przyczynił się do powstania szkody, a jego roszczenie nie uległo przedawnieniu, gdyż przepis art. 646 kc nie ma tu zastosowania. Gdy idzie natomiast o zwrot pobranego nienależnie przez pozwanego wynagrodzenia, to podstawę roszczenia powoda stanowi art. 410 kc. 
W rewizji, pozwany Anatol Sz. wniósł o uchylenie wyroku częściowego i oddalenie powództwa, z powołaniem się na naruszenie prawa materialnego (art. 368 pkt 1 kpc). 
Rewidujący zarzucił, iż - według umowy - odpowiada tylko za własną winę (art. 369 kc), a ekskulpował się przez powierzenie prowadzenia robót oraz nadzoru nad nimi profesjonalistom (art. 429 kc, art. 738 kc oraz art. 18 i 62 Prawa budowlanego z 1974 r.). Pozwany stał też na stanowisku, że powód przyczynił się do powstania szkody (art. 362 kc), gdyż zaniedbał zorganizowania własnego systemu kontroli inwestycji. Powołał się też na swoją sytuację materialną wyłączającą możliwość rekompensaty szkody, z której generalnie nie odniósł korzyści (art. 5 kc). Ponadto - w ocenie pozwanego - biegły K. nie jest specjalistą od inwestycji budowlanych oraz powołał się na treść załączonej do rewizji opinii biegłego Sz. 
Sąd Apelacyjny w Gdańsku zważył, co następuje: 
Zaskarżony wyrok częściowy rozstrzyga wyłącznie spór między powodem a pozwanym Anatolem Sz., wynikający z łączącej ich „bezspornie” umowy o powiernictwo inwestycyjne. Wszyscy uczestnicy tego sporu oraz Sąd mają na myśli umowę Nr DJ-10-89 z dnia 10 lipca 1989 r. zawartą między powodem a Wielobranżowym Towarzystwem Techniczno-Produkcyjnym „Flamal” SA - Oddział w P. i prawdopodobnie aprobują „bezsporne” wejście Anatola Sz., w miejsce Spółki „Flamal” w stosunek umowny. W aktach sprawy znajduje się tylko jeden dokument pisemny świadczący o owej „cesji zobowiązań” („cesji umów”), a mianowicie pismo spółki „Flamal” z dnia 24 marca 1992 r., skierowane do powoda, informujące o przejęciu dotychczasowych zobowiązań „Flamalu” przez Przedsiębiorstwo Usługowo-Produkcyjno-Handlowe „Anmar” z dniem 25 marca 1992 r. Pismo to zawiera tyle istotnych uchybień prawnych, że nie może wywoływać samoistnie skutków prawnych, może jedynie świadczyć o toczących się między stronami pertraktacjach. 
Nie jest w szczególności znana instytucja „cesji umów” bądź „cesji zobowiązań”, istnieje natomiast przelew (cesja) wierzytelności (art. 509 kc) oraz przejęcia długu (art. 519 kc). Stroną kontraktu nie mogło być także Przedsiębiorstwo Usługowo-Produkcyjno-Handlowe „Anmar”, nie posiadające osobowości prawnej. Z kolei, nie mogło dojść do przejęcia długu przez kogokolwiek, a to z bezspornego braku pisemnej zgody wierzyciela (art. 522 kc). Skoro bezspornie brak jest pisemnej umowy stron, to należy ją odtworzyć, już chociażby przez ustalenie, od kiedy rozpoczęła obowiązywać strony umowa powiernictwa inwestycyjnego na warunkach określonych w umowie poprzedniej, która z kolei musiała zostać rozwiązana. Data zawarcia umowy powinna być zawsze ustalona, gdy dochodzi do sporu na tle wykonania kontraktu. Także w rozpoznawanej sprawie nie może być wątpliwości co do tego, od kiedy Anatol Sz. objął obowiązki inwestora zastępczego oraz jaki jest przedmiot sporu. Na rozprawie w dniu 2 marca 1995 r. pełnomocnik powoda wyjaśnił, że „faktury i wynikające z nich różnice dotyczą okresu od dnia 26 marca 1991 r. do listopada 1993 r., a więc także okresu przed przejęciem obowiązków przez pozwanego”. Inaczej określił to biegły, ale nie jest to zgodne z treścią pozwu (oraz analizą porównawczą inż. Jolanty R.). Rozbieżności w tej mierze są tak zasadnicze, iż wymagają jednoznacznego wyjaśnienia. Ponadto, nie sposób operować datą objęcia przez pozwanego funkcji inwestora powierniczego, skoro ten fakt ma być dopiero ustalony. Jeżeli jednak roszczenie (jego część) pochodzi sprzed daty zawarcia przez strony umowy, to ewentualne przejęcie długu przez pozwanego należy ocenić od strony zasad wyrażonych w art. 519 § 2 pkt 2 kc i art. 522 kc. 

Według dotychczasowych wyników postępowania dowodowego, potwierdzone zostało zawyżenie wartości faktur przez wykonawcę. Wynika to zarówno z opinii biegłego, jak i wcześniejszej ekpertyzy inż. Jolanty R. Wyliczenia te nie zostały zakwestionowane przez pozwanego. Powód przy tym zracjonalizował swoje roszczenie nie kwestionując jakości robót i cen jednostkowych oraz pomijając roboty zanikowe. Zawyżenia dotyczą praktycznie obmiarów robót (wielkość powierzchni, ilość elementów itd.). Zgodzić się należy także z poglądem Sądu Wojewódzkiego co do kosztorysowego rozliczenia robót. 
Przy założeniu, iż strony przyjęły w swoim kontrakcie warunki umowy nr DJ-10-89, wypada zaaprobować ocenę umowy stron jako umowy pełnego powiernictwa inwestycyjnego, do której mają zastosowanie przepisy umowy zlecenia (art. 734-751(2) kc). Odpowiedzialność inwestora zastępczego wobec inwestora bezpośredniego następuje wówczas według zasad określonych w art. 471 kc i art. 474 kc. Nie będzie miał natomiast zastosowania przepis art. 738 kc, ponieważ inspektorzy nadzoru nie przejęli funkcji inwestora powierniczego, gdyż wykonywali tylko funkcje przewidziane w umowie i w przepisach prawa budowlanego. Według nich, inspektor nadzoru inwestorskiego (inspektor nadzoru) jest przedstawicielem inwestora (inwestora zastępczego) na budowie (§ 1 ust. 1 zarządzenia(3) Ministra Budownictwa, Gospodarki Przestrzennej i Komunalnej z dnia 4 maja 1987 r. w sprawie szczegółowych zasad działania inspektora nadzoru inwestorskiego M. P. 1987 r. Nr 16 poz. 140). 
Działający we własnym imieniu (tak działał pozwany) inwestor powierniczy wykonuje swoje obowiązki przy pomocy inspektorów nadzoru i odpowiada za ich działania bądź zaniechanie według zasad określonych w art. 474 kc. Do odpowiedzialności kontraktowej pozwanego nie stosuje się natomiast powołany w rewizji przepis art. 429 kc, właściwy przy deliktach. 
Sąd Wojewódzki przyjął odpowiedzialność Anatola Sz. za własne zaniedbania prowadzące do nienależytego wykonania umowy powierniczej (art. 471 kc i art. 472 kc). Akcentując wymóg wysokiej staranności przy wykonywaniu funkcji inwestora zastępczego Sąd uznał, że pozwany powinien był uchwycić zawyżenia wartości faktur przy ich sprawdzaniu i te nieprawidłowości skorygować. W świetle zarzutów rewizyjnych istnieje jednak wątpliwość, czy nieprawidłowości w treści faktur były możliwe do korekty w sytuacji, gdy zawyżenia rozmiaru wykonanych robót zostały dokonane na budowie, przy obmiarach robót i przy podpisywaniu protokołów odbioru, a faktury były już zgodne z dokumentami podstawowymi. Trzeba jednocześnie zauważyć, iż ceny jednostkowe i jakość robót nie były i nie są kwestionowane przez powoda. 
W istniejącej sytuacji należy jednoznacznie wyjaśnić, czy źródło nieprawidłowości tkwiło wyłącznie w fazie dokumentowania stanu robót na budowie, kiedy to inwestora zastępczego reprezentowali inspektorzy nadzoru oraz koordynator, czy też nieprawidłowości te miały miejsce w okresie późniejszym i kto za nie konkretnie odpowiadał. Jeżeli inspektorzy nadzoru zaniedbali swoje obowiązki, to normalną koleją rzeczy pozwany odpowiadałby za ich działania bądź zaniechanie na podstawie art. 474 kc. Odpowiedzialność tego rodzaju jest korzystna dla wierzyciela, bo dłużnik odpowiada wtedy na zasadzie ryzyka, bez względu na własną winę. Ewentualne trudności w dowodzeniu swego roszczenia przez powoda mają inną przyczynę, polegającą mianowicie na przyjęciu przez niego warunków umownych, wyłączających odpowiedzialność powiernika za osoby trzecie (§ 6 pkt 1 umowy). Jest to więc konsekwencja decyzji inwestora bezpośredniego, wydatnie utrudniająca dochodzenie roszczeń z umowy pełnego powiernictwa inwestycyjnego. Trzeba się wszakże zgodzić z poglądem Sądu Wojewódzkiego, że nieważność zastrzeżenia wyłączającego odpowiedzialność dłużnika za szkodę wyrządzoną umyślnie (art. 473 § 2 kc) dotyczy również odpowiedzialności dłużnika za osoby trzecie (art. 474 kc). Pozwany odpowiadałby więc za inspektorów nadzoru (ewentualnie za inne osoby), gdyby można było im przypisać wyrządzenie powodowi szkody z winy umyślnej. 
Sąd Wojewódzki uznał, że działania inspektorów nadzoru nosiły znamiona winy umyślnej, ale takie stanowisko nie zostało dostatecznie uzasadnione. Dalekosiężne są skutki takiego poglądu, oznaczające praktycznie uznanie, że inspektorzy nadzoru dopuścili się przestępstwa (sprawstwa, współsprawstwa bądź pomocnictwa zagarnięcia mienia). Wydaje się, iż dopiero rezultat toczącego się aktualnie postępowania karnego pozwoli na weryfikację omawianego poglądu. 
Roszczenie w części żądającej zapłaty kwoty 14.639,38 zł dotyczy nienależnie pobranego wynagrodzenia przez inspektora zastępczego (procent od zawyżonej wartości robót). Za podstawę tego roszczenia Sąd przyjął przepis art. 410 § 2 kc. W takiej sytuacji, należało ocenić skuteczność tego roszczenia ze względu na wymogi określone w art. 409 kc (w związku z art. 410 § 1 kc). 
Z powyższych względów, skoro zachodzi potrzeba przeprowadzenia postępowania dowodowego w znacznej części, należało uchylić zaskarżony wyrok przejściowy i sprawę przekazać do ponownego rozpoznania (art. 479[20] § 1 kpc i art. 479[21] § 1 kpc oraz art. 108 § 2 kpc). 
Przy ponownym rozpoznaniu sporu należy mieć na uwadze zakres oraz rezultat postępowania upadłościowego, o ile dochodzono w tym procesie wierzytelności weszły w skład masy upadłościowej pozwanego wykonawcy. Może mieć to bowiem wpływ na wysokość roszczenia.

13.
	1985.11.27	wyrok	SN	III CRN 387/85	OSNC 1986/10/163

Za szkodę spowodowaną zaginięciem garderoby złożonej przez konsumenta korzystającego z usług zakładu gastronomicznego (restauracji, kawiarni itp.) w czynnej szatni ponosi odpowiedzialność przedsiębiorstwo prowadzące taki zakład nawet w wypadku, gdy szatnię prowadzi i obsługuje pracownik innego przedsiębiorstwa zajmującego się profesjonalnie ochroną mienia.
Sąd Najwyższy po rozpoznaniu sprawy z powództwa Roberta D. przeciwko Tomaszowi D., Powszechnej Spółdzielni Spożywców "Społem" w Ł. i Międzywojewódzkiej Usługowej Spółdzielni Inwalidów w B. o odszkodowanie na skutek rewizji nadzwyczajnej Ministra Sprawiedliwości od wyroku Sądu Wojewódzkiego w Łomży z dnia 25 kwietnia 1985 r.:
uchylił zaskarżony wyrok Sądu Wojewódzkiego i oddalił rewizję Powszechnej Spółdzielni Spożywców "Społem" w Ł. od wyroku Sądu Rejonowego w Łomży z dnia 22 stycznia 1985 r.; zasądził od tej strony na rzecz powoda 3.000 zł tytułem kosztów postępowania rewizyjnego; nakazał pobrać od tej strony na rzecz Skarbu Państwa (Kasa Sądu Rejonowego w Łomży) wpis należny od rewizji nadzwyczajnej.
W powództwie wytoczonym pierwotnie przeciwko Tomaszowi D. (szatniarzowi) o zasądzenie kwoty 82.000 zł z odsetkami, a następnie po podmiotowym rozszerzeniu powództwa przeciwko Powszechnej Spółdzielni Spożywców "Społem" w Ł. oraz Międzywojewódzkiej Usługowej Spółdzielni Inwalidów w B., Sąd Rejonowy wyrokiem z dnia 22 stycznia 1985 r. zasądził od Powszechnej Spółdzielni Spożywców "Społem" w Ł. na rzecz powoda 79.000 zł z odsetkami, w pozostałej zaś części powództwo oddalił.
Sąd Rejonowy ustalił, że pozwany Tomasz D. był szatniarzem w "Społem", w lokalu kawiarni "Bona".
Z szatni tej kawiarni zaginął złożony przez powoda kożuch. Odpowiedzialność za to ponosi "Społem" na podstawie art. 835 k.c. w związku z art. 471 k.c.
Sąd Wojewódzki w Łomży wyrokiem z dnia 25 kwietnia 1985 r. zmienił wyrok Sądu Rejonowego i powództwo w stosunku do pozwanej "Społem" oddalił.
Wadliwe jest ustalenie, że pozwany Tomasz D. (szatniarz) zawarł umowę przechowania garderoby złożonej w szatni w imieniu pozwanej Spółdzielni "Społem", jako jednostki prowadzącej kawiarnię. Konsekwencją tego błędu jest bezpodstawne przyjęcie, że stroną zawartej z powodem umowy przechowania była skarżąca i że ona odpowiada za szkodę wynikłą z niewłaściwego wykonania tej umowy. Sąd Rejonowy zdaje się dostrzegać, że konsument korzystający z usług zakładu gastronomicznego i urządzonej w nim szatni zawiera dwie umowy: Trudno jednak dopatrzyć się racjonalnych argumentów za obroną poglądu, że drugą stroną tych umów jest zawsze jednostka prowadząca zakład gastronomiczny. Dlatego powództwo podlega oddaleniu.
W rewizji nadzwyczajnej od wyroku Sądu Wojewódzkiego Minister Sprawiedliwości wnosi o jego uchylenie i oddalenie rewizji pozwanej "Społem" w Ł. od wyroku Sądu Rejonowego w Łomży z dnia 22 stycznia 1985 r.
Sąd Najwyższy zważył, co następuje:
Za uzasadniony należy uznać wysunięty w rewizji nadzwyczajnej zarzut rażącego naruszenia art. 835 i nast. k.c.
Przepisy o przechowaniu mają zastosowanie także wtedy, gdy między stronami zawierającymi inną umowę dochodzi ubocznie do zawarcia umowy przechowania. W wypadku jednak przechowania mającego związek z inną umową przepisy te nie mają zastosowania, jeśli obowiązek przechowania wynika z tej innej głównej umowy, ma w niej swe źródło i wchodzi w zakres wynikających z niej obowiązków. W takiej sytuacji zawarcie odrębnej umowy przechowania w ogóle nie następuje. Tak jest w wypadku usług świadczonych konsumentom przez zakład gastronomiczny (kawiarnię), jeśli w lokalu tego zakładu jest urządzona i czynna szatnia dla konsumentów. W takim wypadku obowiązek pozostawienia w szatni wierzchniej odzieży przez konsumenta i obowiązek przechowania jej przez prowadzącego zakład gastronomiczny wynika z umowy między tymi osobami dotyczącej usługi konsumpcyjnej (art. 750 k.c.) nawiązywanej z chwilą wejścia konsumenta do lokalu zakładu w celu skorzystania z jego usług, a za wykonanie zobowiązania wynikającego z tej umowy, także w zakresie obowiązku przechowania w czynnej szatni odzieży konsumenta, odpowiedzialny jest prowadzący zakład niezależnie od tego, przy czyjej pomocy zobowiązanie swe wykonywa i komu jego wykonanie powierza (art. 417 k.c.). Konsument korzystający z usług takiego zakładu nie ma żadnego wpływu na wybór osób, którymi prowadzący zakład posługuje się, a zachodzący między nimi stosunek jest dla odpowiedzialności prowadzącego zakład względem konsumenta zupełnie obojętny.
Sąd Wojewódzki dla uzasadnienia swego stanowiska powołał się także na art. 429 k.c. Przepis ten dotyczy odpowiedzialności deliktowej. W danym wypadku jednak nie chodziło o taką odpowiedzialność, lecz o niewykonanie zobowiązania wynikającego z umowy o świadczenia konsumpcyjne.
W ostatecznym wyniku mimo uznania przez Sądy obu instancji zasadności żądania powoda, powództwo jego zostało w całości oddalone w wyniku różnej oceny prawnej obu sądów co do tego, kto z pozwanych ponosi odpowiedzialność za powstanie szkody.
W konsekwencji należy dojść do następującego wniosku:
Za szkodę spowodowaną zaginięciem garderoby złożonej przez konsumenta korzystającego z usług zakładu gastronomicznego (restauracji, kawiarni itp.) w czynnej szatni ponosi odpowiedzialność przedsiębiorstwo prowadzące taki zakład nawet w wypadku, gdy szatnię prowadzi i obsługuje pracownik innego przedsiębiorstwa zajmującego się profesjonalnie ochroną mienia.
Stwierdzone rażące naruszenie prawa materialnego uzasadnia uwzględnienie rewizji nadzwyczajnej zgodnie z jej wnioskiem.

14

	1992.05.27	wyrok	s.apel.	I ACr 162/92	OSA 1992/12/90
w Poznaniu

Niemożność świadczenia w rozumieniu art. 387 § 1 k.c. oznacza, że świadczenie jest niemożliwe do spełnienia obiektywnie, nie tylko zatem nie może go spełnić dłużnik, ale także inna osoba. Skutku wymienionego w tym przepisie nie wywoła zatem niemożliwość subiektywna, istniejąca tylko po stronie dłużnika. 
Powód wniósł o zasądzenie  kwoty 31.086.000,- zł tytułem zwrotu zaliczki wpłaconej pozwanemu na poczet umowy kupna - sprzedaży spółdzielczego mieszkania własnościowego.
Pozwani wnieśli o oddalenie powództwa podnosząc, że do zawarcia umowy kupna - sprzedaży nie doszło z przyczyn zawinionych przez powoda zatem zgodnie z umową przedwstępną brak podstaw do żądania zwrotu zaliczki.
Sąd Wojewódzki zasądził od pozwanych na rzecz powoda kwotę 31.086.000,- zł z odsetkami i obciążył pozwanych kosztami procesu. Podstawą tego rozstrzygnięcia były następujące podstawy faktyczne. Dnia 12 sierpnia 1990 r. strony zawarły umowę kupna - sprzedaży mieszkania własnościowego, położonego w Sz. przy ul. Kazimierza Królewicza wraz z garażem i telefonem. Na poczet ceny uzgodnionej na 155.000.000,- zł powód wpłacił pozwanemu zaliczkę w kwocie 31.086.000,- zł. Jako ostateczny termin przekazania mieszkania strony ustaliły dzień 25 sierpnia 1990 r. i do tej chwili miała być przekazana pozostała część ceny. Strony ustaliły w umowie, że w przypadku nie przekazania mieszkania do 25.VIII.1990 r., zaliczka nie zostanie zwrócona.
Następnego dnia po zawarciu wyżej opisanej umowy powód wyjechał do Stanów Zjednoczonych, gdzie mieszka na stałe, a formalności związane z przejęciem mieszkania zlecił Z.L. Dnia 16.VIII.1990 r., powód przekazał kwotę 6.534.79 dolarów - pozostałą część ceny i kwota ta wpłynęła na konto M.L. 31.VIII.1990 r. Z.L. uzyskał informację w Spółdzielni Mieszkaniowej "Wspólny Dom", iż powód jako obywatel amerykański, nie posiadający karty stałego pobytu w Polsce i zezwolenia MSW, nie może uzyskać członkostwa w spółdzielni i nabyć mieszkania, bez tych dokumentów.
Pismem z dnia 14.VIII.1990 r. poinformował o tym pozwanych, a później kontaktowali się telefonicznie.
Dnia 25.VIII.1990 r. Z.L. spotkał się z pozwanymi w ich mieszkaniu, nie dysponował kwotą wynikającą z zawartej przez strony umowy. Pozwani w tym dniu gotowi byli przekazać mieszkanie na rzecz powoda. Pozwani nie wyrazili zgody na przedłużenie ustalonego w umowie terminu.
W dniu 29.VIII.1990 r., pozwani sprzedali sporne mieszkanie Annie K. za kwotę 102.225.000,- zł.
Na podstawie tych ustaleń Sąd Wojewódzki stwierdził, iż zgodnie z art. 223 § 1 i 2 ustawy z 16.IX.1982 r. prawo spółdzielcze, własnościowe prawo do lokalu jest prawem zbywalnym, jednak skuteczność zbycia zależy od przyjęcia nabywcy w poczet członków spółdzielni.
Spółdzielcze prawo do lokalu przechodzi na nabywcę z chwilą uzyskania przez niego członkostwa.
Ponieważ o przyjęcie w poczet członków może ubiegać się cudzoziemiec mający kartę stałego pobytu w Polsce, a powód nie spełniał tego wymogu, należy uznać umowę kupna - sprzedaży jako umowę o świadczenie niemożliwe. Taka umowa, zgodnie z art. 387 k.c. jest nieważna. Zatem pozwani winni zwrócić powodowi zaliczkę w kwocie dochodzonej pozwem.
Orzeczenie Sądu Wojewódzkiego zaskarżyli pozwani zarzucając sprzeczność ustaleń Sądu z treścią zebranego materiału przez ustalenie "że pozwani dokonując pobrania zaliczki w kwocie 31.086.000,- zł nie wystąpili do spółdzielni mieszkaniowej o  zapewnienie przyjęcia w poczet członków powoda".
Rewidujący domagali się w związku z tym zmiany wyroku i oddalenia powództwa.
Powód wnosił o oddalenie rewizji.
Sąd Apelacyjny zważył, co następuje:
Sąd Wojewódzki uznając, że umowa zawarta przez strony była nieważna, przyjął, że była to umowa o świadczenie niemożliwe.
Nie był to pogląd trafny.
Niemożliwość świadczenia w rozumieniu art. 387 § 1 k.c. oznacza, że świadczenie jest niemożliwe do spełnienia obiektywnie, nie tylko zatem nie może go spełnić dłużnik, ale także inna osoba. Skutki wymienionego w tym przepisie nie wywoła zatem niemożliwość subiektywną, istniejącą tylko po stronie dłużnika. (Komentarz do kodeksu cywilnego pod red. J. Winiarza, W-wa 1989 r. str. 349). W rozpoznawanej sprawie umowa kupna sprzedaży spółdzielczego lokalu mieszkalnego osiągnęłaby swój cel, gdyby nabywcą był obywatel Polski, gdyż uzyskałby on członkostwo w spółdzielni, do której należy sporne mieszkanie. Przeszkodą w realizacji umowy było obywatelstwo powoda i brak karty stałego pobytu w Polsce.
Zatem nie zachodziła obiektywna niemożliwość świadczenia, która powodowałaby nieważność umowy, na podstawie art. 387 § 1 k.c. Powód przekazał pozwanym kwotę 31.086.000,- zł jako zaliczkę na poczet ceny lokalu, jaki zamierzał kupić. Do przeniesienia własności spółdzielczego prawa do lokalu nie doszło, zatem cel świadczenia powoda nie został osiągnięty. Pozwani uzyskali korzyść kosztem powoda. Było to świadczenie nienależne, gdyż zamierzony przez strony cel świadczenia nie został osiągnięty. Powód spełnił świadczenie licząc na świadczenie wzajemne ze strony pozwanych, które jednak nie mogło nastąpić, bowiem pozwani nie mogli skutecznie zbyć swego prawa do lokalu na rzecz osoby, która nie mogła być przyjęta w poczet członków spółdzielni mieszkaniowej. W każdym razie nie mogło to nastąpić w terminie określonym przez strony w umowie. Świadczenie powoda stało się świadczeniem nienależnym w rozumieniu art. 410 k.c.
Pozwani zostali wzbogaceni kosztem powoda i na podstawie art. 405 k.c. zobowiązani są do zwrotu uzyskanej korzyści majątkowej.
Zawierając umowę kupna - sprzedaży lokalu mieszkalnego w dniu 12.VIII.1990 r. i uzgadniając jej warunki, strony nie przewidziały sytuacji, iż w określonym przez nich terminie powód nie będzie mógł być przyjęty w poczet członków spółdzielni mieszkaniowej. Przeszkoda ta wynikała z przyczyn leżących po stronie powoda, lecz przez niego niezawiniona, bo związanych z polskim ustawodawstwem, w stosunku do cudzoziemców.
Wolą stron a więc i treścią umowy nie była objęta sytuacja, gdy obie strony chcą zrealizować umowę, lecz jej cel nie może być osiągnięty, gdyż nabywca nie może ostać członkiem spółdzielni mieszkaniowej. Takie okoliczności wystąpiły i przeszkodziły w realizacji umowy.
Zatem w takiej sytuacji nie można stosować postanowienia umowy o zatrzymaniu przez pozwanych zaliczki na poczet kupna mieszkania. zawarta w umowie klauzula, dotycząca zatrzymania pobranej zaliczki dotyczy sytuacji i okoliczności przez strony uzgodnionych objętych ich wolą. Nie można natomiast przyjąć, by obowiązywała ona we wszystkich przypadkach niezrealizowania umowy, a zwłaszcza w takich, których strony w swych pertraktacjach nie przewidziały. Z materiału dowodowego sprawy wynikało, że w chwili sporządzenia umowy sprzedaży, żadna ze stron nie była zorientowana co do warunków koniecznych do nabycia spółdzielczego lokalu przez cudzoziemca.
Tak więc do zaistniałej sytuacji nie można stosować postanowień umowy, dotyczących zatrzymania zaliczki.
Skoro umowa stron nie ma tu zastosowania, a powód domaga się zwrotu wpłaconej pozwanym kwoty, obowiązek zwrotu  korzyści wynika z przepisów o bezpodstawnym wzbogaceniu.
Sąd Wojewódzki nakazał pozwanym by zwrócili powodowi żądaną przez niego kwotę. Uzwględnił powództwo, stosując niewłaściwą podstawą prawną, gdyż jak wyżej wywiedziono, przepis art. 387 k.c. nie ma zastosowania, jednak wydany wyrok odpowiada prawu.
Podnosząc w rewizji kwestie niewystąpienia przez pozwanych do spółdzielni mieszkaniowej w sprawie przyjęcia powoda w poczet członków i zarzuty co do ustaleń sądu w tym zakresie, nie są istotne i nie mają znaczenia dla rozstrzygnięcia żądania powoda.
Jak wyżej wyjaśniono podstawę prawną uwzględnienia roszczenia powoda stanowią przepisy o bezpodstawnym wzbogaceniu (art. 405 i 410 k.c.).
Rewizja pozwanych była nieuzasadniona.
Wyrok Sądu I instancji, mimo błędnego uzasadnienia w ostatecznym wyniku odpowiada prawu.
Z tych względów, na podstawie art. 387 k.p.c., rewizja została oddalona.


15.
Wyrok Sądu Najwyższego - Izba Cywilna i Administracyjna
z dnia 7 października 1986 r.
III CRN 256/86
Nie można zasadnie mówić o niemożliwości świadczenia (art. 475 § 1 kc) wówczas, gdy tzw. nadzwyczajne trudności w realizacji zobowiązania o charakterze cywilnoprawnym są wynikiem niewłaściwej organizacji produkcji lub działalności zobowiązanego.
Sąd Najwyższy po rozpoznaniu sprawy z powództwa Feliksa K. przeciwko Gminnej Spółdzielni „Samopomoc Chłopska” w K. o wydanie węgla na skutek rewizji nadzwyczajnej Prokuratora Generalnego PRL od wyroku Sądu Wojewódzkiego w Zamościu z dnia 20 lutego 1986 r. oddalił rewizję nadzwyczajną. 
Uzasadnienie
Powód Feliks K. w powództwie wytoczonym przeciwko GS „Samopomoc Chłopska” w K. domagał się wydania zakupionego przez niego węgla w marcu 1985 r. po cenie zakupu lub wypłacenia ekwiwalentu w gotówce po 920 zł za jedną tonę, umożliwiając zakup przydzielonego węgla po obowiązujących cenach. Dla uzasadnienia tych żądań powód przytoczył, że prowadzi kontraktowaną uprawę przyśpieszoną warzyw dla Rejonowej Spółdzielni Ogrodniczo-Pszczelarskiej i z tego tytułu ma zabezpieczony przydział węgla w pozwanej Gminnej Spółdzielni. Strona pozwana odmówiła powodowi zakupu węgla za IV kwartał 1984 r., a za węgiel wykupiony w marcu 1985 r. żądała przy odbiorze dopłaty do ceny obowiązującej od 1 kwietnia 1985 r. 
W odpowiedzi na pozew strona pozwana zarzuciła, że dochodzone roszczenia są nieuzasadnione, gdyż nieregularna dostawa węgla wynika z kryzysu gospodarczego i stanowi fakt wyższej konieczności. W 1984 r. powód zakupił oraz pobrał u pozwanej 180.570 kg węgla. Był to wprawdzie węgiel z tzw. wolnego rynku, ale bezsprzecznie węgiel, a ilość jego wskazuje, że przeznaczeniem tego zakupu była produkcja ogrodnicza.

Wyrokiem z 22 listopada 1985 r. Sąd Rejonowy w Tomaszowie Lub. powództwo oddalił, stwierdzając, że stron nie łączyła żadna umowa. Powód zawarł umowę ze Spółdzielnią Ogrodniczo-Pszczelarską w T. i od niej ewentualnie może dochodzić swoich roszczeń. 
Na skutek rewizji(1) powoda Sąd Wojewódzki wyrokiem z 20 lutego 1986 r. zmienił zaskarżony wyrok Sądu Rejonowego w ten sposób, że zobowiązał pozwaną Gminną Spółdzielnię „Samopomoc Chłopska” do wydania powodowi trzydziestu ton węgla kl. A za równoczesną zapłatą przez powoda kwoty 66.000 zł oraz do wydania powodowi pięćdziesięciu trzech ton węgla według należności już uiszczonej. Sąd Wojewódzki ustalił, że strona pozwana otrzymała imienną listę producentów warzyw uprawnionych do pobrania węgla. Na liście tej zamieszczony jest powód wraz z określeniem, do jakiej ilości węgla jest uprawniony. Skoro powód zapłacił w dniach 20 i 27 marca 1985 r. stronie pozwanej za 53 tony węgla, to należy uznać, że strony zawarły umowę zobowiązującą stronę pozwaną do wydania węgla po cenie z daty uiszczenia zapłaty. Strona pozwana nie zrealizowała również sprzedaży powodowi węgla za czwarty kwartał 1984 r. z powodu niedostarczenia węgla przez kopalnię. Skoro do 31 marca 1985 r. strona pozwana była obowiązana zgodnie z decyzją WZSR wydać węgiel według cen obowiązujących do 31 marca 1985 r., to powodowi przysługuje roszczenie o wydanie węgla za IV kwartał 1984 r. 
W rewizji nadzwyczajnej(2) od wymienionego wyżej wyroku Sądu Wojewódzkiego Prokurator Generalny PRL wnosi o jego uchylenie wraz z wyrokiem Sądu Rejonowego w Tomaszowie Lub. z 25 listopada 1985 r. i przekazanie sprawy Sądowi Rejonowemu do ponownego rozpoznania. 
Rewizja nadzwyczajna opiera się na zarzucie rażącego naruszenia art. 471 kc w związku z art. 3 § 2 kpc oraz w związku z decyzją Ministra Handlu Wewnętrznego i Usług z 12 czerwca 1985 r. w sprawie ekwiwalentu pieniężnego za węgiel. 
Sąd Najwyższy zważył, co następuje: 
W rewizji nadzwyczajnej wywodzi się przede wszystkim, że „zasądzając od pozwanej Spółdzielni obowiązek wydania” określonej ilości węgla, Sąd Wojewódzki pominął w ogóle okoliczność, z jakich powodów Spółdzielnia nie wywiązała się ze swego zobowiązania. Nie można bowiem wykluczyć, na to zresztą wskazują wyjaśnienia strony pozwanej, iż nie mogła się wywiązać ze zobowiązania z powodów od niej niezależnych, a mianowicie braku odpowiedniej ilości węgla otrzymanego z kopalni. 
Zarzut ten jest nieuzasadniony. Jak wynika to bowiem z materiału sprawy i co podkreślił Sąd Wojewódzki, iż fakt zakupu węgla przez powoda poza przydziałem na tzw. wolnym rynku, świadczy o braku należytej organizacji pracy przy sprzedaży węgla przez stronę pozwaną. Z jednej bowiem strony producenci warzyw mogli kupować węgiel z wolnej sprzedaży, a jednocześnie Gminna Spółdzielnia nie realizowała ich zamówień z list imiennych z racji kontraktacji. W tych warunkach nie można zasłaniać się, jak uczyniła to Gminna Spółdzielnia w odpowiedzi na pozew „kryzysem gospodarczym Państwa”, stanowiącym „fakt wyższej konieczności”. Wymaga podkreślenia, że nie można zasadnie mówić o niemożliwości świadczenia (art. 475 § 1 kc) wówczas, gdy tzw. nadzwyczajne trudności w realizacji zobowiązania o charakterze cywilnoprawnym są wynikiem niewłaściwej organizacji produkcji lub działalności usługowej zobowiązanego. Okoliczność ta wymaga szczególnego podkreślenia w systemie reformy gospodarczej w skali globalnej, ogólnonarodowej. Rozwojowi ekonomicznemu nie sprzyja zbyt formalne zwalnianie od ryzyka ujemnych skutków własnej działalności w zakresie stosunków cywilnoprawnych. 
Wymaga także podkreślenia - stwierdza się w rewizji nadzwyczajnej, że przedmiot i zakres roszczenia powoda powinien być rozważony przez Sąd w kontekście przepisów decyzji nr 19 Ministra Handlu Wewnętrznego i Usług z 12 czerwca 1985 r. w sprawie ekwiwalentu pieniężnego za węgiel. Decyzja ta wprowadza bowiem w miejsce nie pobranego, a należnego węgla za IV kwartał 1984 r. oraz I kwartał 1985 r. ekwiwalent pieniężny, a więc nową, wiążącą zasadę w wytworzonej sytuacji rynkowej obrotu reglamentowanego. Z wymienionej decyzji wynika, że uprawnienie do ekwiwalentu pieniężnego jest uwarunkowane określonymi przesłankami: okresem czasu (do 30 września 1985 r.), zwrotem zleceń, zrzeczeniem się uprawnień do zakupu węgla przez zainteresowanego. W rozpoznawanej sprawie powód nie spełnił żadnego z tych warunków. 
Również te wywody skarżącego nie mogą odnieść skutku w świetle trafnego stanowiska zajętego przez Sąd Wojewódzki w zaskarżonym wyroku. 
Powód nabył w konsekwencji uprawnienie do otrzymania reglamentowanego węgla. Na podstawie zawartych umów kupna-sprzedaży. Tego faktu nie może zmienić wspomniana wyżej decyzja z 12 czerwca 1986 r. przede wszystkim ze względu na to, że w niniejszej sprawie nie wchodziła w grę niemożność świadczenia z przyczyn ogólnogospodarczych, jak zostało to już wyżej zaznaczone. Ponadto z chwilą nawiązania między stronami stosunków cywilnoprawnych decyzja administracyjna nie mogła zmienić ani praw, ani obowiązków kontrahentów. 
Oprócz tego w rewizji nadzwyczajnej podnosi się to, co nie pozostaje bez znaczenia dla oceny roszczeń powoda w świetle zasad współżycia społecznego, że Sąd Wojewódzki nie rozważył obiektywnej potrzeby w uzyskiwaniu przez powoda tak znacznej ilości węgla przewidzianego na cele produkcyjne sprzed roku. 
Zarzut ten nie może być uznany za słuszny. To bowiem, że powód dla celów realizacji umowy kontraktacyjnej zakupił węgiel na tzw. wolnym rynku, zwłaszcza w sytuacji, gdy pozwana Spółdzielnia nie wywiązała się ze swoich zobowiązań wobec powoda, nie może uzasadnić zarzutu nadużycia prawa podmiotowego. 
Nie ma podstaw do tego, aby twierdzić, że powód zakupował węgiel dla celów nie mających żadnego związku z produkcją warzyw. 
Z tych wszystkich względów należało oddalić rewizję nadzwyczajną jako nieuzasadnioną.

16.
Wyrok Sądu Apelacyjnego w Gdańsku
z dnia 18 października 1995 r.
I ACr 539/95
Roszczenie o zapłatę ceny rzeczy sprzedanej staje się wymagalne najpóźniej z chwilą spełnienia świadczenia niepieniężnego przez sprzedawcę, o ile z przepisu i z postanowienia stron nie wynika nic innego ani też nie ma potrzeby przewidzenia czasu na zbadanie rzeczy przed jej odbiorem.
Z uzasadnienia
Wyrokiem z dnia 20 stycznia 1995 r. Sąd Wojewódzki w G. zasądził solidarnie od pozwanych Jana P. i Stefana K. na rzecz powodowych Zakładów Azotowych „K.” 136.325 zł z odsetkami, tytułem ceny sprzedanych nawozów azotowych.
Sąd Wojewódzki w G. uznał, że doręczenie pozwanym faktury, wraz ze wskazanym tamże miesięcznym terminem płatności objętych nimi należności, stanowiło skuteczne wezwanie do ich zapłaty. Skoro zatem pozwani, pomimo odebrania towaru, nie uiścili żądanej ceny w zakreślonym terminie, przeto z chwilą jego upływu popadli w opóźnienie uzasadniające żądanie odsetek.
Od tego wyroku, w zakresie zasądzonych odsetek, rewizję wnieśli pozwani. Zarzucając niewyjaśnienie istotnych okoliczności faktycznych oraz uchybienie art. 479[17] kpc (art. 368 pkt 3 i 6 kpc), rewidujący domagali się uchylenia zaskarżonego wyroku w odniesieniu do zasądzonych odsetek i w tym zakresie przekazania sprawy Sądowi Wojewódzkiemu w G. do ponownego rozpoznania.
Sąd Apelacyjny w Gdańsku zważył, co następuje:

Rewizja(1) nie podlega uwzględnieniu.
Rewizja bezzasadnie upatrywała uchybienia art. 479[17] kpc w zaniechaniu przez Sąd Wojewódzki w G. przeprowadzenia rozprawy poprzedzającej wydanie zaskarżonego wyroku. Rewizja pomija bowiem zdanie końcowe art. 479[17] kpc, według którego, sąd może wydać wyrok na posiedzeniu niejawnym nie tylko w wypadku uznania powództwa, jak zarzuca, ale i wówczas, gdy uzna po złożeniu przez strony pism procesowych i dokumentów, że sprawa jest dostatecznie wyjaśniona do stanowczego rozstrzygnięcia. Ta zaś przesłanka została w sprawie spełniona.
Co się zaś tyczy rozstrzygnięcia o odsetkach, to z prawidłowo ustalonych przez Sąd Wojewódzki w G. okoliczności faktycznych sprawy wynika, wbrew odmiennemu zapatrywaniu rewizji, że nie doszło do twierdzonego zrzeczenia się ich przez powoda. Brak jakichkolwiek podstaw do odmiennego twierdzenia, w oparciu o powołany przez rewidującego dowód z pisma z dnia 10 czerwca 1994 r. Zgodnie z treścią tego pisma, powód jedynie domagał się zapłaty w określonym w nim terminie za dostarczony towar i jednocześnie uprzedził pozwanych o wystąpieniu po jego upływie na drogę postępowania sądowego.
W okolicznościach faktycznych sprawy nie może budzić wątpliwości, że strony łączyła umowa sprzedaży nawozów azotowych. Przechodząc zatem do podstaw prawnych żądania pozwu zasądzenia kwestionowanych odsetek, należało mieć w pierwszej kolejności na uwadze powołany przez Sąd Wojewódzki w G. art. 481 § 2 kc. W myśl tego artykułu, jeżeli dłużnik opóźnia się ze spełnieniem świadczenia pieniężnego, wierzyciel może żądać odsetek za czas opóźnienia, chociażby nie poniósł żadnej szkody i chociażby opóźnienie było następstwem okoliczności, za które dłużnik odpowiedzialności nie ponosi.
Słowo „opóźnienie” zostało użyte w cytowanym art. 481 kc dla oznaczenia niedotrzymania przez dłużnika terminu spełnienia świadczenia, w stanie faktycznym sprawy - terminu zapłaty ceny. Termin ten, jak wiadomo, wynika z treści zobowiązania, tj. praw i obowiązków płynących z umowy. Bezspornym w sprawie jest, iż powód wydał pozwanym objęte pozwem nawozy, zatem przez przeniesienie ich własności (art. 155 § 2 kc) wykonał obowiązki sprzedawcy, o których mowa w art. 535 kc. Ponadto, że pozwani spełnili wynikający z tego przepisu obowiązek kupujących odebrania tych nawozów. Pozostawał zatem im do realizacji obowiązek zapłaty ceny.
W myśl art. 488 kc, zapłata ceny powinna być dokonana jednocześnie ze spełnieniem świadczenia przez sprzedawcę, chyba że co innego wynika z umowy, ustawy albo orzeczenia sądu. Kupujący nie jest jednak zobowiązany do jednoczesnej zapłaty, m.in. w wypadku przesłania rzeczy sprzedanej za pośrednictwem przewoźnika na miejsce przeznaczenia, jak to miało miejsce w sprawie. W takiej bowiem sytuacji, ma on obowiązek zbadać rzecz (art. 545 § 2 kc) przy jej odbiorze. W związku z tym, cenę rzeczy powinien zapłacić dopiero po jej zbadaniu i odbiorze, a właściwie z upływem odpowiedniego czasu dla spełnienia tych obowiązków. Kupujący z przyczyn oczywistych nie może popadać w opóźnienie z zapłatą ceny, przed możliwością realizacji własnych obowiązków nałożonych na niego w przepisach art. 535 kc i 545 § 2 kc. Innymi słowy, Sąd Apelacyjny w Gdańsku przychyla się do tych zapatrywań literatury, według których roszczenie o zapłatę ceny rzeczy sprzedanej staje się wymagalne najpóźniej z chwilą spełnienia świadczenia niepieniężnego przez sprzedawcę, o ile z przepisu i z postanowienia stron nie wynika nic innego, ani też nie ma potrzeby przewidzenia czasu na zbadanie rzeczy przed jej odbiorem.
Termin, w jakim kupujący zobowiązany jest do zbadania rzeczy, nie został przez ustawodawcę określony. Niewątpliwie zależny jest od konkretnego stanu faktycznego. Gdy okazuje się, że dostarczony towar nie wymaga żadnego czasochłonnego zbadania i kupujący od razu go przyjmie, to obowiązek zapłaty ceny powstaje następnego dnia, z uwzględnieniem dodatkowego czasu koniecznego w przypadku zapłaty bezgotówkowej. Jeżeli zaś towar wymaga czasu dla prawidłowego zbadania, trzeba go w odpowiednim rozmiarze na tę czynność pozostawić. Pomocne przy jego określeniu, jak zauważono w literaturze, mogą być wskazania Sądu Najwyższego, zawarte w uchwale Pełnego Składu Izby Cywilnej i Administracyjnej - wytyczne w zakresie wykładni prawa i praktyki sądowej w sprawach rękojmi i gwarancji (art. 556-582 kc) z dnia 30 grudnia 1988 r. III CZP 48/88 (OSNCP 1989/3 poz. 36).
Określenie przez powoda terminu 30 dni od wystawienia faktury dla odebrania wymienionego w pozwie towaru i zapłaty bezgotówkowej jego ceny, umożliwiło pozwanym w pełni realizację tych, ciążących na nich z mocy ustawy i umowy obowiązków. Słusznie zatem Sąd Wojewódzki w G. uznał, że z upływem tego terminu popadli oni w opóźnienie.
Z tych przyczyn, Sąd Apelacyjny w Gdańsku na mocy art. 387 kpc rewizję oddalił.

17.
Uchwała Sądu Najwyższego - Izba Cywilna
z dnia 15 lutego 2002 r.
III CZP 86/2001
Jeżeli przyjmujący zamówienie nie usunął skutecznie wad dzieła w wyznaczonym terminie (art. 637 § 1 kc), zamawiający nie może żądać upoważnienia przez sąd do usunięcia wad na koszt przyjmującego zamówienie (art. 480 § 1 kc).
Sąd Najwyższy w sprawie z powództwa Danuty G. i Krzysztofa G. przeciwko Grupie Inwestycyjnej „H.” S.A. w G. o zapłatę i upoważnienie do wykonania czynności na koszt dłużnika, po rozstrzygnięciu w Izbie Cywilnej na posiedzeniu jawnym w dniu 15 lutego 2002 r., przy udziale prokuratora Prokuratury Krajowej Iwony Kaszczyszyn zagadnienia prawnego przedstawionego przez Sąd Apelacyjny w Gdańsku postanowieniem z dnia 25 października 2001 r.
„Czy dopuszczalne jest ze strony zamawiającego domaganie się upoważnienia przez sąd do zastępczego usunięcia wad na koszt dłużnika (art. 480 kc) w sytuacji, gdy przyjmujący zamówienie (wykonawca) spełnił swoje świadczenie wadliwie, a wezwany do usunięcia wad w trybie art. 637 kc - nie usunął ich skutecznie?”
podjął uchwałę. 
Uzasadnienie
Przytoczone w sentencji zagadnienie prawne, przedstawione do rozstrzygnięcia Sądowi Najwyższemu, powstało na tle następującego stanu faktycznego.
W domu mieszkalnym powodów, wybudowanym przez pozwaną spółkę, wystąpiła wada, polegająca na braku odpowiedniego ciśnienia ciepłej wody, spowodowanego zamontowaniem rur o niewłaściwej średnicy i nieprawidłowym doborem kotła grzewczego. Pozwana dokonała wymiany kotła oraz częściowej wymiany rur na zgodne z projektem, ale nie doprowadziło to do skutecznego usunięcia wady. W tym stanie rzeczy powodowie, powołując się na art. 480 § 1 kc, wystąpili m.in. z żądaniem upoważnienia ich przez sąd do wykonania naprawy na koszt pozwanej.
Sąd Okręgowy oddalił powództwo w części obejmującej to żądanie i, analizując uprawnienia zamawiającego dzieło określone w art. 637 i 638 w związku z art. 560 § 1 i art. 561 § 2 i 3 kc, uznał, że żaden przepis nie przewiduje, ażeby zamawiający (kupujący, inwestor) miał uprawnienie do domagania się upoważnienia przez sąd do wykonania czynności na koszt przyjmującego zamówienie (sprzedawcy, wykonawcy). Zdaniem tego Sądu, art. 480 § 1 kc dotyczy niewykonania zobowiązania i nie może być stosowany, gdy zobowiązanie zostało wykonane, lecz nienależycie.
Rozpatrując apelację powodów, Sąd Apelacyjny powziął poważne wątpliwości co do prawidłowości tego stanowiska. Wskazał, że problem relacji przepisów art. 479 i 480 kc do przepisów kodeksu cywilnego o rękojmi i gwarancji może być ujmowany trojako. Po pierwsze, można zakładać - jak przyjął Sąd Okręgowy - że postanowienia art. 479 i 480 kc z jednej strony, i postanowienia kodeksu cywilnego o rękojmi i gwarancji z drugiej, dotyczą innego przedmiotu; pierwsze odnoszą się tylko do przypadku, gdy zobowiązanie dłużnika w ogóle nie zostało wykonane (dłużnik jest w zwłoce), natomiast gdy zobowiązanie zostało wykonane wadliwie, wchodzą w grę przepisy o rękojmi i gwarancji, bez możliwości stosowania art. 479 i 480 kc. Po drugie, można przyjmować, że istnieje zbieg przepisów, z jednej strony art. 479 i 480 kc, z drugiej zaś przepisów kodeksu cywilnego o rękojmi i gwarancji, gdyż dotyczą one tej samej materii, a mianowicie niewykonania zobowiązania. Przepisy art. 479 i 480 mają charakter przepisów ogólnych, ponieważ dotyczą wszelkich wypadków niewykonania zobowiązania, a przepisy o rękojmi i gwarancji, jako dotyczące tylko jednego z wypadków niewykonania zobowiązania, są przepisami szczególnymi i jako takie wyłączają zastosowanie przepisów art. 479 i 480 kc. Po trzecie wreszcie, można prezentować pogląd, że pomiędzy art. 479 i art. 480 kc a przepisami kodeksu cywilnego o rękojmi i gwarancji istnieje stosunek wzajemnego uzupełniania się. Oznacza to, że uprawnienie zamawiającego dzieło do zastępczego usunięcia wady nie istnieje obok właściwych uprawnień z tytułu rękojmi, lecz jedynie w uzupełnieniu uprawnienia do żądania usunięcia wady, gdy przyjmujący zamówienie nie usunie jej w wyznaczonym terminie. Zastępcze usunięcie wady musi być zatem poprzedzone wykonaniem przez zamawiającego uprawnienia do żądania usunięcia wady przez przyjmującego zamówienie i stanowi ono swoistą sankcję niewykonania przez przyjmującego zamówienie jego zobowiązania do usunięcia wady (art. 637 § 1 kc). (...)
Sąd Najwyższy zważył, co następuje:
Przedstawiając Sądowi Najwyższemu do rozstrzygnięcia zagadnienie prawne, Sąd Apelacyjny uznał, że powstało ono na tle nienależytego wykonania umowy o dzieło (art. 627 kc). Można mieć wątpliwości, czy stron nie łączyła umowa o roboty budowlane (art. 647 kc), skoro jej przedmiotem było wybudowanie domu mieszkalnego, wątpliwości te nie zostały jednak objęte zagadnieniem prawnym przedstawionym przez Sąd Apelacyjny i uchylają się spod rozstrzygnięcia Sądu Najwyższego. Należy jedynie zauważyć, że zagadnienie uprawnień z tytułu rękojmi za wady przy umowie o roboty budowlane przedstawia się w zasadzie tak samo, jak przy umowie o dzieło, zgodnie bowiem z art. 656 § 1 kc do rękojmi za wady obiektu wykonanego na podstawie umowy o roboty budowlane stosuje się odpowiednio przepisy o umowie o dzieło.
Kwestia prawnej dopuszczalności wykonania zastępczego, jako sposobu usunięcia wady w ramach uprawnień z tytułu rękojmi, rozważana jest w literaturze przede wszystkim na gruncie przepisów kodeksu cywilnego o rękojmi za wady fizyczne przy umowie sprzedaży (art. 561 § 2). W kwestii tej, która co do umowy o dzieło rozstrzygana jest analogicznie, nie ma zgodności poglądów.
Ze względu na treść rozstrzyganego zagadnienia prawnego rozważania należy oprzeć na przepisach dotyczących umowy o dzieło. Przepisem przewidującym uprawnienie zamawiającego do żądania od przyjmującego zamówienie usunięcia wad dzieła jest art. 637 § 1 kc, a sankcje nieusunięcia (nieskutecznego usunięcia) wad w wyznaczonym terminie przewiduje art. 637 § 2 kc.; sankcje te to odstąpienie od umowy przez zamawiającego, jeżeli wady są istotne i żądanie obniżenia wynagrodzenia w odpowiednim stosunku, jeżeli wady są nieistotne. Przepis ten nie przewiduje możliwości żądania przez zamawiającego upoważnienia przez sąd do usunięcia wad na koszt przyjmującego zamówienie. Możliwość taka nie wynika też z przepisów kodeksu cywilnego o rękojmi przy sprzedaży (art. 556-576(1)), które stosownie do art. 638 kc znajdują odpowiednie zastosowanie do rękojmi przy umowie o dzieło. W razie nieusunięcia przez przyjmującego zamówienie wad dzieła w wyznaczonym terminie, zamawiający mógłby więc żądać upoważnienia przez sąd do usunięcia wad na koszt przyjmującego zamówienie, jeżeli do tej sytuacji znajdowałby zastosowanie ogólny przepis art. 480 § 1 kc, dotyczący skutków niewykonania zobowiązań. Kwestia ta stanowi istotę rozstrzyganego zagadnienia prawnego.
Wprowadzenie szczególnych przepisów regulujących odpowiedzialność przyjmującego zamówienie za wady dzieła, chroniących interes zamawiającego (art. 636-638 kc), jest wynikiem uwzględnienia charakteru ekonomicznej więzi łączącej strony umowy o dzieło, jak i respektowania interesów obu stron tej umowy. Przepisy te, chroniąc interes zamawiającego, wyznaczają granicę tej ochrony; jest nią interes przyjmującego zamówienie. Stosownie do art. 637 § 1 zdanie drugie kc, przyjmujący zamówienie może odmówić naprawy, gdyby wymagała nadmiernych kosztów. Artykuł 637 § 2 zdanie pierwsze kc ogranicza uprawnienie zamawiającego do obniżenia wynagrodzenia do obniżenia go „w odpowiednim stosunku”. Interes przyjmującego zamówienie chroni też podział wad na istotne i nieistotne i związane z tym podziałem zróżnicowanie uprawnień przysługujących zamawiającemu w razie wad dzieła (art. 637 § 2 zd. 1 kc). Jak podkreśla się w literaturze, poddanie rękojmi za wady dzieła ogólnym przepisom o skutkach niewykonania zobowiązań byłoby krzywdzące dla jednej ze stron stosunku opartego na respektowaniu wzajemnych interesów, należy zatem uznać, że samodzielne uregulowanie rękojmi za wady w zasadzie wyłącza stosowanie do tej instytucji przepisów ogólnych o skutkach niewykonania zobowiązań (art. 471, art. 488 kc).
Stosowanie do rękojmi za wady dzieła przepisów ogólnych o skutkach niewykonania zobowiązań należałoby dopuścić jedynie wyjątkowo, gdy przepisy o rękojmi okażą się niewystarczające dla ochrony interesu zamawiającego dzieło, jaką zapewnia instytucja rękojmi, jednak pod warunkiem, że nie doprowadzi to do naruszenia konstrukcji rękojmi ukształtowanej przez przepisy, które ją regulują i odbędzie się bez naruszenia interesu przyjmującego zamówienie, chronionego tymi przepisami. Dopuszczenie w tej sytuacji do zastosowania określonego przepisu ogólnego o skutkach niewykonania zobowiązań możliwe byłoby tylko przy zastosowaniu ścisłej jego wykładni.
Artykuł 480 § 1 kc dotyczy zwłoki dłużnika w wykonaniu zobowiązania, niezależnie od tego, co jest jego źródłem (umowa, ustawa, orzeczenie sądu) i może odnosić się do zobowiązania bezpośredniego wynikającego z ustawy (tak jak zobowiązanie przyjmującego zamówienie do usunięcia w ramach rękojmi wady dzieła - art. 637 § 1 kc), gdy stosunek zobowiązaniowy, na tle którego powstał obowiązek określony w ustawie, jest stosunkiem umownym (np. wynikającym z umowy o dzieło). Przepisy zawarte w dziale kodeksu cywilnego „Skutki niewykonania zobowiązań”, w którym zamieszczony jest art. 480 § 1, rozróżniają jednakże niewykonanie zobowiązania i nienależyte wykonanie zobowiązania (tak expressis verbis art. 471, 473 § 1, art. 483 § 1, art. 484 § 1, art. 485). Uwzględniając wskazywane w literaturze uwarunkowania, które doprowadziły do takiego rozwiązania legislacyjnego, przyjętego najpierw w kodeksie zobowiązań(2) i przejętego przez kodeks cywilny, nie można go zignorować. Niewątpliwie przeczyłoby zasadom logiki i domniemaniu racjonalności poczynań ustawodawcy utożsamienie niewykonania zobowiązania i nienależytego wykonania zobowiązania. Jak ujmuje się w doktrynie, niewykonanie zobowiązania zachodzi wówczas, gdy w zachowaniu się dłużnika nie występuje nic, co odpowiadałoby spełnieniu świadczenia, natomiast nienależyte wykonanie zobowiązania ma miejsce wówczas, gdy zachowanie się dłużnika zmierzało do spełnienia świadczenia, a nawet dłużnik według własnej oceny spełnił świadczenie, jednakże osiągnięty przez niego wynik odbiega pod określonymi względami od tego, na czym miało polegać prawidłowo spełnione świadczenie. Według art. 476 kc, dłużnik dopuszcza się zwłoki, gdy nie spełnia świadczenia w terminie, a jeżeli termin nie jest oznaczony, gdy nie spełnia świadczenia niezwłocznie po wezwaniu przez wierzyciela. Dopóki więc dłużnik pozostaje w zwłoce, dopóty ma miejsce niewykonanie zobowiązania. Przepis art. 480 § 1 kc, jak i wszystkie inne przepisy, które określają skutki zwłoki dłużnika i przewidują w razie pozostawania dłużnika w zwłoce określone uprawnienia wierzyciela, dotyczy zatem niewykonania zobowiązania, a nie nienależytego wykonania zobowiązania. Przyjmujący zamówienie, który w wykonaniu zobowiązania usunięcia wad dzieła (art. 637 § 1 kc) przystąpił do naprawy, ale w wyznaczonym terminie skutecznie wad nie usunął, nienależycie wykonał zobowiązanie. Do przypadku tego art. 480 § 1 kc nie znajduje zatem zastosowania, skoro przepis ten nie odnosi się do nienależytego wykonania zobowiązania.
Jak powszechnie przyjmuje się na gruncie przepisów o rękojmi za wady rzeczy sprzedanej, zawierają one zamknięty katalog uprawnień kupującego z tytułu rękojmi. Zasada ta odnosi się odpowiednio do przepisów o rękojmi za wady dzieła. Wykładnia art. 480 § 1 kc i art. 637 § 1 i 2 kc, w wyniku której zamawiający mógłby żądać upoważnienia przez sąd do usunięcia wad na koszt przyjmującego zamówienie, prowadziłaby do poszerzenia katalogu uprawnień, jakie ustawa przyznaje zamawiającemu z tytułu rękojmi za wady dzieła, przez jego uzupełnienie o nowe uprawnienie, nie przewidziane ustawą. Należy zauważyć, że uprawnienie zamawiającego do powierzenia poprawienia lub dalszego wykonania dzieła innej osobie na koszt i niebezpieczeństwo przyjmującego zamówienie art. 636 § 1 kc przewiduje dla sytuacji, gdy przyjmujący zamówienie wykonuje dzieło w sposób wadliwy albo sprzeczny z umową. Jest to uprawnienie zamawiającego służące temu samemu celowi, co uprawnienie do żądania upoważnienia przez sąd do usunięcia wady na koszt przyjmującego zamówienie, a nawet korzystniejsze dla zamawiającego, gdyż pozwalające na jego realizację bez potrzeby występowania na drogę sądową. Takiego uprawnienia zamawiającego, gdy wykonane dzieło ma wady, art. 637 kc nie przewiduje i z tego względu trudno byłoby przyjąć, że zamawiającemu przysługuje uprawnienie do żądania upoważnienia przez sąd do usunięcia wad na koszt przyjmującego zamówienie.
Wprawdzie wykonanie zastępcze, jako sposób usunięcia wady, nie mogłoby dotyczyć dzieła, którego wykonanie zależy od osobistych przymiotów przyjmującego zamówienie (art. 645 § 1 kc), ale zgodzić się trzeba z wypowiedziami zwolenników dopuszczenia możliwości wykonania zastępczego w ramach uprawnień zamawiającego z tytułu rękojmi, według których w pewnych przypadkach występowania wad i nieusunięcia ich przez przyjmującego zamówienie w wyznaczonym terminie, odstąpienie od umowy albo obniżenie ceny nie są rozwiązaniami gospodarczo uzasadnionymi i satysfakcjonującymi zamawiającego, w jego interesie może bowiem leżeć utrzymanie w mocy umowy i dokonanie naprawy wadliwego dzieła. Okoliczności te powinny być wzięte pod uwagę w ramach wykładni obowiązujących przepisów. Pamiętając o gospodarczym celu instytucji rękojmi za wady dzieła i o tym, że ma ona służyć zaspokojeniu uzasadnionego interesu zamawiającego, nie można jednakże pomijać interesu przyjmującego zamówienie i nie dostrzegać, że korzyści, jakie mógłby odnieść zamawiający z przyznania mu uprawnienia do żądania upoważnienia przez sąd do usunięcia wad na koszt przyjmującego zamówienie, w dużej mierze byłyby iluzoryczne.
Jeżeli realizacja uprawnienia zamawiającego do upoważnienia przez sąd do usunięcia wad na koszt przyjmującego zamówienie miałaby oznaczać każde wykonanie zastępcze, bez względu na wysokość jego kosztów, to przyjmujący zamówienie zostałby pozbawiony ochrony, którą zapewnia mu art. 637 § 1 zdanie drugie kc przyznający mu prawo odmowy naprawy, gdyby wymagała nadmiernych kosztów. Przyjęcie dopuszczalności takiego wykonania zastępczego byłoby więc sprzeczne z ustawą. Wobec tego, że koszty wykonania zastępczego, do pokrycia których zobowiązany byłby przyjmujący zamówienie, nie mogą być - bez względu na rzeczywistą ich wysokość - „nadmiernymi kosztami”, to zamawiający może, bez żądania upoważnienia przez sąd do usunięcia wad na koszt przyjmującego zamówienie, wady te usunąć i żądać odpowiedniego obniżenia wynagrodzenia. Obniżenie wynagrodzenia „w odpowiednim stosunku” (art. 637 § 2 zd. pierwsze kc) ze względu na wady dzieła, jeżeli wady te nie dadzą się usunąć, w zasadzie oznacza bowiem obniżenie wynagrodzenia o koszt usunięcia wad, jeżeli nie jest on nadmierny. Możliwość obniżenia wynagrodzenia należnego za wykonanie wadliwego dzieła, aczkolwiek ograniczona do sytuacji, gdy wady nie są istotne, jest dogodniejsza dla zamawiającego niż domaganie się na drodze sądowej upoważnienia do usunięcia wad na koszt przyjmującego zamówienie; skorzystanie z tej możliwości nieuchronnie łączy się z uciążliwością prowadzenia postępowania sądowego i nie wyklucza mogącej nieraz wystąpić potrzeby wytoczenia przed sądem kolejnej sprawy o zwrot poniesionych przez zamawiającego kosztów usunięcia wad. Dopuszczenie upoważnienia zamawiającego przez sąd do usunięcia wad dzieła na koszt przyjmującego zamówienie, jako uprawnienia wynikającego z rękojmi, nie tylko podważałoby określoną przez przepisy o rękojmi za wady dzieła relację między ochroną interesu zamawiającego a ochroną interesu przyjmującego zamówienie, ale nie dostarczałoby także środka ochrony interesów zamawiającego, z którego mógłby on skorzystać w każdej sytuacji wystąpienia wad dzieła i nieusunięcia ich w wyznaczonym terminie przez przyjmującego zamówienie. Skorzystanie z tego środka mogłoby praktycznie rzecz biorąc przynieść zamawiającemu korzyść nierekompensującą trudu jej uzyskania, w ostatecznym rezultacie taką samą, jaką może on uzyskać, korzystając z przewidzianego w przepisach o rękojmi uprawnienia do żądania obniżenia wynagrodzenia.
Należy zauważyć, że ograniczenie, do uprawnień z tytułu rękojmi przysługujących zamawiającemu wymienionych w art. 637 kc, jest wiążące dla stron umowy o dzieło tylko wówczas, gdy nie postanowią inaczej (art. 558 § 1 zdanie pierwsze w związku z art. 638 kc). Nie ma przeszkód, żeby strony umówiły się, że w razie wad dzieła zamawiający będzie uprawniony, nawet bez upoważnienia sądu, do usunięcia wad na koszt przyjmującego zamówienie.
Mając powyższe na względzie, Sąd Najwyższy, na podstawie art. 390 kpc, rozstrzygnął przedstawione zagadnienie prawne, jak w uchwale.

18.
Wyrok Sądu Najwyższego - Izba Cywilna
z dnia 8 stycznia 2003 r.
II CKN 1097/2000
Postanowienie umowy zastrzegające rażąco wygórowane odsetki jest nieważne w takiej części, w jakiej – w okolicznościach sprawy – zasady współżycia społecznego ograniczają zasadę swobody umów (art. 353[1] kc w zw. z art. 58 § 2 i 3 kc).
Z uzasadnienia
(...) Art. 5 kc nie stosuje się, gdy przepis szczególny odwołujący się do zasad współżycia społecznego określa innego rodzaju skutki jego naruszenia. W rezultacie art. 58 § 2 kc wyklucza przy ocenie zgodności czynności prawnej z zasadami współżycia społecznego zastosowanie art. 5 kc, co już czynni nietrafnym wywód Sądu Okręgowego (por. np. wyrok Sądu Najwyższego z dnia 23 stycznia 1998 r. I CKN 432/97 nie publikowany). 
Sąd Rejonowy ocenił natomiast stan faktyczny na podstawie art. 353[1] kc oraz art. 58 kc. Trzeba podkreślić, że normatywna funkcja zasad współżycia społecznego na gruncie każdego z wyżej wymienionych przepisów jest odmienna. Według hipotezy art. 353[1] kc zasady współżycia społecznego ograniczają swobodę kontraktową, natomiast w art. 58 § 2 kc wyznaczają granice dopuszczalnej treści czynności prawnej. W końcu na gruncie art. 5 kc służą do określenia zakresu wykonywania praw podmiotowych. Sięganie do konstrukcji nadużycia prawa podmiotowego, gdy zastrzeżona w umowie wysokość odsetek jest rażąco wysoka i już z tego powodu sprzeczna z zasadami współżycia społecznego, jest nie tylko zbędne, ale bezprzedmiotowe, gdyż umowa jest w tym zakresie nieważna, zanim jeszcze dochodzi do czynienia z niej użytku.
Nie można natomiast z góry wykluczyć skutecznego powołania się przez dłużnika w wyjątkowych przypadkach na art. 5 kc, gdy odsetki stały się nadmierne po powstaniu zobowiązania, a brak podstaw do podniesienia jednego z wyłączających się zarzutów z art. 358[1] § 3 kc i art. 357[1] kc. 
Przy umownym zastrzeżeniu rażąco wygórowanych odsetek może być także wykorzystana instytucja wyzysku. Jednakże art. 388 kc ma ograniczone znaczenie w omawianej materii. Wyzysk, jak podniesiono w literaturze, stanowi jedną z wad oświadczenia woli, z którą mamy do czynienia w razie łącznego spełnienia wymienionych w tym przepisie przesłanek. Wyzyskany dłużnik musiałby udowodnić, że wierzyciel świadomie wykorzystał szczególną jego sytuację, w której znalazł się zaciągając zobowiązanie pieniężne.
Natomiast jeżeli rażąco wygórowane odsetki przybrały postać postanowienia wzorca umownego odnoszącego się do umowy konsumenckiej, stwierdzenia bezskuteczności takiego zastrzeżenia można domagać się na podstawie art. 385[2] kc. 
Sąd Najwyższy wyjaśnił, że pozostawienie stronom swobody określenia wysokości odsetek, gdy ich źródłem jest ustawa, jak i wówczas gdy dopuszczalność ich wynika z umowy, nie uchyla kontroli tych stosunków prawnych formowanych w warunkach wolności gospodarczej pod kątem ogólnych klauzul, zabezpieczających obrót gospodarczy przed zjawiskami patologicznymi, które - mimo pozornej zgodności z innymi przepisami - nie mogą doznawać ochrony ze strony państwa. 
Ustawodawca, mając na względzie bogactwo życia gospodarczego, konieczne ograniczenia sformułował w postaci klauzul generalnych, pozostawiając sądom wypełnienie ich treścią na podstawie znajomości zjawisk ekonomicznych i społecznych. Do nich należą zasady współżycia społecznego, a wśród nich zakaz lichwy, tj. zastrzegania rażąco wygórowanych odsetek przysparzających nadmiernych w danych stosunkach i nieusprawiedliwionych zysków dla jednej ze stron Wprawdzie sama dysproporcja między wartością określanych w umowie świadczeń stron nie jest jeszcze wystarczającym powodem dla uznania umowy za sprzeczną z zasadami współżycia społecznego, lecz w sprawie występuje jednak rażące zachwianie ekwiwalentności świadczeń. Wbrew sugestiom Sądu Okręgowego odwołanie się do zasad współżycia społecznego zarówno w art. 353[1] kpc jak i w art. 58 kc ma charakter uniwersalny. Ograniczenia wynikające z tych przepisów odnoszą się także do obrotu profesjonalnego.
Różnica w odniesieniu do podmiotów prowadzących zawodowo działalność gospodarczą sprowadza się do tego, że w odniesieniu do profesjonalnego obrotu należy stosować surowsze kryteria ocen z punktu widzenia uczciwości, rzetelności czy obowiązku zachowania lojalności. Stanowisko takie ma oparcie nie tylko na gruncie wykładni językowej powołanych przepisów, ale także w wykładni historycznej, gdyż np. art. 90 § 1 kodeksu(1) zobowiązań, zastrzegający sobie prawo wypowiadania długu, jeżeli umówiona stopa procentowa była zbyt wysoka, obejmował wszystkie stosunki, nie wyłączając stosunków gospodarczych. 
Art. 353[1] kc należy do kategorii przepisów iuris cogentis, a więc naruszenie któregokolwiek z wymienionych w nim kryteriów swobody kontraktowej wywołuje sankcję nieważności, na podstawie art. 58 kc. W konsekwencji zastrzeżenie odsetek w wysokości 5% dziennie należało ocenić jako sprzeczne z zasadami współżycia społecznego w rozumieniu art. 58 § 2 kc, jak i art. 353[1] kc (por. uzasadnienia uchwał składu siedmiu sędziów Sądu Najwyższego z dnia 22 maja 1991 r. III CZP 15/91 OSNCP 1992/1 poz. 1 i z dnia 6 marca 1992 r. III CZP 141/91 OSNCP 1992/6 poz. 90). 
Umowa taka jest częściowo bezwzględnie nieważna na podstawie art. 58 § 2 kc w zw. art. 58 § 3 kc. Przy tym nieważnością dotknięta jest tylko ta część umowy, która przewidywała rażąco wygórowane odsetki. 
Gdy źródłem odsetek jest ustawa, to zastrzeżenie odsetek umownych dotyczy świadczenia wyższego bądź niższego niż wynikające w tym przypadku z ustawy. Nie obejmuje zatem wchodzących w rachubę odsetek ustawowych. W razie stwierdzenia nieważności tego zastrzeżenia umownego, w wypadku opóźnienia w spełnieniu świadczenia pieniężnego, należą się w zasadzie odsetki ustawowe, od daty wymagalności roszczenia głównego (por. wyrok Sądu Najwyższego z dnia 30 października 1969 r. II CR 430/69 OSNCP 1970/9 poz. 152). 
Odsetki stanowią bowiem sankcję dla dłużnika za sam fakt niespełnienia świadczenia w terminie, chociażby dłużnik nie popadł w zwłokę, oraz wynagrodzenie za korzystanie z pieniędzy wierzyciela. Niemniej w okresach występowania wysokiej inflacji odsetki ustawowe, oprócz tradycyjnych funkcji (dyscyplinującej i kompensacyjnej), pełnią także funkcję czynnika waloryzującego świadczenie główne (por. np. uzasadnienie uchwały Sądu Najwyższego z dnia 19 marca 1998 r. III CZP 72/97 OSNC 1998/9 poz. 133 i wyrok Sądu Najwyższego z dnia 10 lutego 2000 r. II CKN 725/98 OSNC 2000/9 poz. 158). Ustawodawca, określając w kolejnych rozporządzeniach, począwszy od rozporządzenia(2) Rady Ministrów z dnia 10 marca 1989 r. w sprawie określenia wysokości odsetek ustawowych (Dz. U. 1989 r. Nr 16 poz. 84 ze zm.), ich wysokość, niewątpliwie brał pod uwagę zarówno ich funkcje, jak i uzasadniony interes wszystkich podmiotów obrotu gospodarczego. 
Należy jednak zauważyć, że nieważność bezwzględna umowy z powodu jej sprzeczności z zasadami współżycia społecznego istnieje z mocy prawa, gdy jej treść pozostaje z nimi w kolizji, a w jakim zakresie to nastąpiło jest kwestią oceny ustalonego przez sąd stanu faktycznego sprawy. Może się więc niekiedy okazać, że zastrzeżone w umowie odsetki są rażąco wygórowane w pewnym zakresie, a w pozostałej części, wyższe od ich ustawowej wysokości, nie są nadmierne. Za stanowiskiem tym przemawia także to, że ustawodawca rozporządzeniem Rady Ministrów z dnia 25 października 1989 r. zmieniającym rozporządzenie w sprawie określenia wysokości odsetek ustawowych i maksymalnych (Dz. U. 1989 r. Nr 57 poz. 338) uchylił regulację o odsetkach maksymalnych. (...)
19.
III CZP 61/03 - z dnia 6 listopada 2003 r. w składzie 7 sędziów na wniosek Prokuratora Generalnego
Zastrzeżenie kary umownej na wypadek niewykonania lub nienależytego wykonania zobowiązania nie zwalnia dłużnika z obowiązku jej zapłaty w razie wykazania, że wierzyciel nie poniósł szkody i nadał jej moc zasady prawnej

20.
Wyrok Sądu Apelacyjnego w Poznaniu
z dnia 27 lutego 2001 r.
I ACa 981/2000
Przepisy umowy o dzieło nie przewidują wypowiedzenia tej umowy, natomiast regulują możliwość odstąpienia od umowy, czyli złożenia oświadczenia woli, na skutek którego stosunek prawny wygasa od momentu zawarcia umowy (ex tunc). Wskutek odstąpienia wygasa nie tylko zobowiązanie główne, ale i akcesoryjne: zobowiązanie zapłaty kary umownej.
Sąd Apelacyjny w Poznaniu, po rozpoznaniu sprawy z powództwa Fabryki Reduktorów i Motoreduktorów w B. przeciwko Ośrodkowi Badawczo-Rozwojowemu Obrabiarek i Urządzeń Specjalnych w P. o zapłatę, na skutek apelacji powódki od wyroku Sądu Okręgowego w Poznaniu z dnia 9 czerwca 2000 r.,
oddalił apelację. 
Z uzasadnienia
Powódka: Fabryka Reduktorów i Motoreduktorów „B.” w B. wniosła o zasądzenie od pozwanego: Ośrodka Badawczo-Rozwojowego w P. kwoty 69.800 zł z odsetkami ustawowymi oraz kosztów procesu. 
Pozwany wniósł o oddalenie powództwa. 
Sąd Okręgowy ustalił następujący stan faktyczny: 
W ramach prowadzonej działalności gospodarczej powódka zawarła z pozwanym umowę wykonania pracy badawczo-rozwojowej w dniu 31 czerwca 1998 r. Powódka zamówiła „zaprojektowanie i wykonanie szlifierki do szlifowania kół zębatych walcowych sterowanej numerycznie typ SkZw-300”. Pozwany zobowiązał się wykonać powyższą pracę do 30 czerwca 1999 r. za wynagrodzeniem ustalonym na kwotę 69.800 zł. Na mocy § 5 powyższej umowy pozwany - wykonawca zobowiązał się też zapłacić karę umowną za niedotrzymanie końcowego terminu wykonania pracy w wysokości 0,2% kwoty określonej w § 3 umowy (69.800 zł) za każdy dzień zwłoki, nie więcej niż 10% tej kwoty. Pozwany równocześnie ze staraniami o pozyskanie dofinansowania wykonywał prace związane z realizacją umowy, szczegółowo przedstawione w kolejnym piśmie skierowanym do powódki z dnia 4 grudnia 1998 r., a ponadto przysłał powódce 13 lipca 1999 r. aneks do umowy, którego powódka nie podpisała. Pismem z dnia 5 sierpnia 1999 r. powódka w odpowiedzi na złożony jej projekt aneksu poinformowała pozwanego, że z uwagi na niezrealizowanie zadania w założonym terminie nie widzi szansy skutecznego i terminowego zakończenia zleconego zadania i w związku z tym nie może podpisać aneksu do umowy Nr 4/98, którą równocześnie wypowiada. Ponadto zaproponowała spotkanie w pierwszej połowie września celem ostatecznego ustalenia warunków rozliczenia umowy. 
Pismem z dnia 6 listopada 1999 r. powódka wezwała pozwanego do dobrowolnej zapłaty kwot 169.800 zł tytułem zwrotu zaliczki w kwocie 100.000 zł, wpłaconej w grudniu 1998 r. na poczet pracy, oraz tytułem kary umownej naliczonej w wysokości 69.800 zł na podstawie § 5 ust. 1 umowy. 
Pozwany otrzymał od powódki kwotę 100.000 zł tytułem zaliczki na poczet wynagrodzenia, którą powódka ostatecznie zarachowała na poczet rozliczenia za pracę wykonaną przez pozwanego i nie domagała się jej zwrotu. 
Opierając się na powyższych ustaleniach Sąd Okręgowy oddalił powództwo. Sąd I instancji uznał, iż powódka odstąpiła skutecznie od umowy z dnia 31 marca 1998 r. pismem z dnia 5 sierpnia 1998 r. Sąd Okręgowy przyjął, że kara umowna jest świadczeniem ubocznym i jako takie dzieli losy zobowiązania głównego, a skoro odstąpienie od umowy, wywołujące skutki ex tunc, likwiduje umowę „od początku”, to nie może być kary. Ponadto sąd I instancji stwierdził, że zgodnie z art. 483 kc obowiązek zapłaty kary umownej powstaje tylko wtedy, gdy dłużnik odpowiada za niewykonanie zobowiązania, a w nin. sprawie pozwany tylko z braku dostatecznych środków finansowych (brak dofinansowania z Komitetu Badań Naukowych) nie mógł wykonać w terminie prac objętych umową. 
Powódka złożyła apelację od ww. wyroku. 
Sąd Apelacyjny zważył, co następuje: 
Apelacja nie jest zasadna. Konsekwencje odstąpienia od umowy wzajemnej określa art. 494 kc, jednakże przepisy dot. umów o dzieło zawierają szczególne (a więc mające pierwszeństwo przed powołanym wyżej art. 494 kc) unormowania dotyczące odstąpienia. W nin. sprawie powódka odstąpiła od umowy w okolicznościach, o których mowa w art. 635 kc. W myśl powyższego przepisu, jeżeli przyjmujący zamówienie (pozwany) opóźnia się z rozpoczęciem lub wykończeniem dzieła tak dalece, że nie jest prawdopodobne, żeby zdołał je ukończyć w czasie umówionym, zamawiający (powódka) może bez wyznaczenia terminu dodatkowego od umowy odstąpić jeszcze przed upływem terminu do wykonania dzieła. Powódka złożyła oświadczenie o odstąpieniu od umowy w piśmie z dnia 5 sierpnia 1998 r. Zarzut podniesiony w apelacji, iż powyższe pismo należy traktować jako „wypowiedzenie umowy”, jest chybiony. Przepisy umowy o dzieło nie przewidują wypowiedzenia tej umowy, natomiast w sposób szczegółowy (m.in. w art. 635 kc) regulują możliwości odstąpienia od umowy. Ponieważ przepis art. 635 kc nie określa konsekwencji odstąpienia od umowy, należy sięgnąć do unormowania art. 494 kc. 

Odstąpienie od umowy jest jednostronnym, skierowanym do adresata oświadczeniem woli o charakterze prawo kształtującym. W następstwie jego złożenia stosunek prawny wygasa (a wraz z nim stosunki akcesoryjne) od momentu zawarcia umowy - ex tunc. Między stronami powstał taki stan, jakby do zawarcia umowy nie doszło (por. wyrok SN z dnia 14 października 1998 r. II CKN 5/98 OSNC 1999/3 poz. 62). Postanowienie o karze umownej ma charakter akcesoryjny i zależy od ważności (istnienia) umowy. Przesłanki dochodzenia kary umownej określa przede wszystkim art. 484 § 1 zd. 1 kc. 
Jedną z nich jest istnienie zobowiązania głównego. Jeżeli wygasa zobowiązanie główne (wskutek odstąpienia), wygasa i zobowiązanie zapłaty kary umownej, co jest skutkiem akcesoryjnego charakteru kary. Artykuł 484 § 1 zd. 1 kc mówi bowiem o niewykonaniu lub nienależytym wykonaniu zobowiązania, z czego wynika, że zobowiązanie to musi istnieć, aby można było żądać kary. Sąd Apelacyjny podziela powyższy pogląd. 
Zgodnie z art. 484 kc kolejną przesłanką dochodzenia kary umownej jest niewykonanie lub nienależyte wykonanie zobowiązania przez dłużnika. Strony powinny określić w umowie uchybienia, które spowodują zapłatę kary. W § 5 ust. 1 umowy strony ustaliły karę umowną za niedotrzymanie końcowego terminu wykonania pracy, liczoną zależnie od liczby dni, a więc karę za zwłokę. Nie jest to więc kara za całkowite niewykonanie zobowiązania, lecz za nienależyte (opóźnione) wykonanie. Skoro wskutek odstąpienia od umowy nie doszło do wykonania zobowiązania (zobowiązanie wygasło), nie można żądać kary umownej. 
W tym stanie rzeczy Sąd Apelacyjny na podstawie art. 385 kpc orzekł, jak w sentencji wyroku.

21.

	2001.05.09	wyrok	s.apel.	I ACa 322/01	TPP 2003/1/113
w Krakowie

I. Zaofiarowanie przez wierzyciela spełnienia świadczenia wzajemnego jest konieczną przesłanką oceny, iż dłużnik popadł w zwłokę w spełnieniu własnego świadczenia.
II. Okoliczności, które stanowią przeszkodę w zaofiarowaniu dłużnikowi świadczenia wzajemnego należą do sfery ryzyka wierzyciela.
Sąd Apelacyjny w Krakowie po rozpoznaniu sprawy z powództwa Cecylii P. przeciwko Przedsiębiorstwu Gospodarki Mieszkaniowej w S. i Adamowi L. o zapłatę na skutek apelacji powódki od wyroku Sądu Okręgowego w Krakowie z dnia 16 listopada 2000 r.: 1. oddalił apelację, 2. zasądził od powódki na rzecz pozwanego Przedsiębiorstwa Gospodarki Mieszkaniowej w S. kwotę 1.500 zł tytułem kosztów postępowania apelacyjnego, 3. zasądził od powódki na rzecz pozwanego Adama L. kwotę 1.500 zł tytułem kosztów postępowania apelacyjnego.
Powódka domagała się zasądzenia od pozwanych solidarnie kwoty 51.500 zł z odsetkami ustawowymi od dnia wniesienia pozwu oraz kosztów procesu. W uzasadnieniu tego żądania wskazała, iż w lipcu 1996 r. porozumiała się z pozwanym Adamem L. co do zamiany jej mieszkania spółdzielczego w N. na mieszkanie pozwanego w S.; w rezultacie ich starań Burmistrz Miasta i Gminy S. zezwolił na dokonanie zamiany mieszkań i w dniu 23 września 1996 r. powódka zawarła z Zakładem Gospodarki Mieszkaniowej w S. (obecnie pozwane PGM sp. z o.o.) umowę najmu lokalu zajmowanego przez pozwanego Adama L.; na kilka dni przed przeprowadzką pozwany oświadczył, że rezygnuje z zamiany mieszkań; wobec niemożności objęcia mieszkania w S. powódka poniosła szkodę, której wysokość określiła na kwotę 51.500 zł.
Pozwane Przedsiębiorstwo wniosło o oddalenie powództwa; podniosło, że nie miało żadnego wpływu na wiążące powódkę z pozwanym Adamem L. ustalenia, a wobec jego rezygnacji z zamiany mieszkań nie mogło go zmusić do opuszczenia lokalu.
W dniu 16 listopada 1998 r. Sąd Wojewódzki w Krakowie wyrokiem zaocznym w stosunku do pozwanego Adama L. zasądził od niego na rzecz powódki kwotę 51.500 zł z odsetkami ustawowymi od dnia 13 sierpnia 1998 r. oraz kwotę 3.000 zł tytułem kosztów zastępstwa adwokackiego, a na rzecz Skarbu Państwa kwotę 4.500 zł tytułem opłaty sądowej, od której powódka była zwolniona.
Od tego wyroku sprzeciw wniósł pozwany Adam L.; podniósł, iż powódka nie dopełniła ustaleń związanych z przekazaniem mieszkania w N.; powódka nie stawiła się na umówiony termin w celu załatwienia formalności w spółdzielni mieszkaniowej, której powódka była członkiem i nie doszło do przekazania pozwanemu jej mieszkania; w związku z naruszeniem uzgodnionych ustaleń pozwany pismem z dnia 30 września 1996 r. uchylił się od skutków oświadczenia o zamianie mieszkań.
Wyrokiem z dnia 16 listopada 2000 r. Sąd Okręgowy w Krakowie I. uchylił wyrok zaoczny z dnia 16 listopada 1998 r., II. oddalił powództwo, III. zasądził od powódki na rzecz pozwanego Przedsiębiorstwa Gospodarki Mieszkaniowej w S. kwotę 1.820 zł tytułem kosztów zastępstwa procesowego, IV. zasądził od powódki na rzecz pozwanego Adama L. kwotę 3.663 zł tytułem kosztów zastępstwa procesowego. W uzasadnieniu tego rozstrzygnięcia Sąd Okręgowy powołał m.in. następujące ustalenia faktyczne i oceny prawne:
W sierpniu 1996 r. powódka i pozwany Adam L. zawarli ustną umowę dotyczącą zamiany ich mieszkań: mieszkania spółdzielczego powódki przy ul. P... 16/25 w N. i mieszkania pozwanego przy ul. S... 14/28 w S. zajmowanego przez pozwanego na podstawie stosunku najmu łączącego go z Gminą. Strony uzgodniły podjęcie starań o uzyskanie odpowiednich pozwoleń od dysponentów ich mieszkań na dokonanie zamiany, a ponadto powódka zobowiązała się m.in. do wykonania remontu jej mieszkania i pokrycia kosztów przeprowadzki pozwanego i jego rodziny. Pozwany Adam L. wystąpił z wnioskiem do burmistrza Miasta i Gminy S. o umożliwienie zamiany mieszkania, a powódka zwróciła się do Grodzkiej Spółdzielni Mieszkaniowej w N. o wyrażenie zgody na zamianę mieszkania; oboje uzyskali odpowiednie zgody.
W dniu 22 września 1996 r. pozwany Adam L. wraz ze znajomym pojechał do N. w celu objęcia mieszkania powódki. Powódka nie zjawiła się w wyznaczonym miejscu; pozwany następnego dnia ponownie czekał na powódkę i próbował nawiązać z nią kontakt.
W dniu 23 września 1996 r. powódka - na podstawie skierowania burmistrza Miasta i Gminy S. - zawarła z Zakładem Gospodarki Mieszkaniowej w S. umowę najmu lokalu mieszkalnego nr 28 przy ul. S... 14.
Pismami z dnia 30 września 1996 r. skierowanymi do Zakładu Gospodarki Mieszkaniowej w S. i Grodzkiej Spółdzielni Mieszkaniowej w N. zawiadomił adresatów tych pism, że nie zostały spełnione warunki umowy zamiany mieszkań pomiędzy powódką a pozwanym.
W piśmie z dnia 1 października 1996 r. skierowanym do Zakładu Gospodarki Mieszkaniowej w S. pozwany Adam L. złożył oświadczenie o uchyleniu się od skutków prawnych zgody na zamianę mieszkania, wskazując, iż powódka nie spełniła warunków ustalonych w umowie zamiany.
Dnia 28 grudnia 1999 r. powódka prowadziła - w związku ze śmiercią jej męża - postępowanie sądowe dotyczące lokatorskiego prawa spółdzielczego do mieszkania w N.
W ocenie Sądu Okręgowego powództwo nie jest zasadne. Umowę najmu między powódką a pozwanym Zakładem Gospodarki Mieszkaniowej należy uznać za zawartą pod warunkiem zawieszającym, którym było opuszczenie lokalu przez pozwanego Adama L. Ponieważ warunek ten nie ziścił się, umowa jest bezskuteczna i powódce nie przysługuje względem pozwanego Zakładu roszczenie o naprawienie szkody wynikającej z jej niewykonania. Nie ma także podstaw do odpowiedzialności deliktowej pozwanego Zakładu.
Nie jest zasadne także roszczenie powódki względem pozwanego Adama L. Powódka nie spełniła określonych w umowie warunków, co uprawniało pozwanego do powstrzymania się ze spełnieniem świadczenia (art. 488 § 2 k.c.). Ponadto pozwanemu nie można przypisać winy, gdyż dołożył on należytej staranności w wykonaniu umowy, "trudno za zawinione działanie pozwanego uznać brak powódki w miejscu i czasie umówionym przez strony".
W apelacji powódka wniosła o zmianę zaskarżonego wyroku przez orzeczenie zgodnie z żądaniem pozwu lub uchylenie tego wyroku i przekazanie sprawy Sądowi I instancji do ponownego rozpoznania. Apelująca zarzuciła naruszenie przepisów art. 246 i 247 k.p.c. "przez dopuszczenie dowodu z przesłuchania świadków i stron przeciwko osnowie i ponad osnowę dokumentów, co w efekcie doprowadziło do oparcia wyroku nie na treści niebudzących wątpliwości dokumentów, a dowolnie ustalonego stanu faktycznego"; "z dokumentów będących w aktach postępowania w sposób jednoznaczny wynika, iż pozwany ad. 1 uznał prawo powódki do lokalu przy ul. S... 14/28 w S. i zawarł z nią umowę najmu". Ponadto apelująca zarzuciła, iż Sąd Okręgowy błędnie przyjął, że do zamiany mieszkań nie doszło z winy powódki, podczas gdy winę w tym zakresie należy przypisać pozwanemu Adamowi L.; "Sąd I instancji błędnie ocenił, iż nieobecność powódki w N. mogła stanowić podstawę uchylenia się pozwanego Adama L. od wykonania zobowiązania"; "strony wiązała umowa zamiany i zgodnie z art. 491 § 1 k.c. pozwany Adam L. winien wyznaczyć dodatkowy termin przekazania mieszkania".
Sąd Apelacyjny zważył, co następuje:
1. Zarzut naruszenia przepisów art. 246 i 247 k.p.c. jest chybiony. Wbrew bowiem twierdzeniu apelującej Sąd Okręgowy nie prowadził żadnych dowodów ze świadków i przesłuchania stron przeciw osnowie i ponad osnowę dokumentu obejmującego umowę najmu zawartą w dniu 23 września 1996 r. między powódką a Zakładem Gospodarki Mieszkaniowej w S. Sąd Okręgowy dokonał interpretacji tej umowy, "uzupełniając" jej treść przez dołożenie warunku zawieszającego, że pozwany Adam L. opuści lokal mieszkalny stanowiący przedmiot najmu. Takie "uzupełnienie" treści stosunku najmu nie nastąpiło jednak - jak wynikałoby to z podniesionego w apelacji zarzutu - w drodze ustaleń poczynionych na podstawie wyjaśnień stron i zeznań świadków, lecz jest rezultatem wykładni uwzględniającej okoliczności zawarcia umowy najmu: ponieważ stosunek najmu między pozwanym Adamem L. a Gminą nadal istnieje mimo zawarcia umowy najmu co do tego samego lokalu między powódką a Gminą, a - zdaniem Sądu Okręgowego - stosownie do art. 6 ustawy o najmie lokali mieszkalnych i dodatkach mieszkaniowych przedmiotem najmu może być tylko lokal wolny. Sąd Okręgowy wyprowadził z tych przesłanek wniosek, iż umowa najmu między powódką a Zakładem Gospodarki Mieszkaniowej została zawarta pod warunkiem zawieszającym, że pozwany Adam L. opuści zajmowany lokal.
Jeśli zgłoszony w apelacji zarzut zostałby per concessionem maximam zinterpretowany jako nieudolnie sformułowany, ale jednak "ukryty" zarzut wadliwej oceny prawnej umowy najmu zawartej między powódką a Zakładem Gospodarki Mieszkaniowej, to tak interpretowany zarzut należałoby uznać za zasadny.
Po pierwsze, wbrew odmiennemu przeświadczeniu Sądu Okręgowego art. 6 ustawy z dnia 2 lipca 1994 r. o najmie lokali mieszkalnych i dodatkach mieszkaniowych (Dz. U. Nr 105, poz. 509 ze zm.) nie stanowi, iż "przedmiotem najmu może być tylko lokal wolny", lecz określa essentialia negotii umowy najmu lokalu mieszkalnego. Zawarcie umowy najmu co do lokalu zajmowanego przez innego najemcę na podstawie uprzednio powstałego stosunku najmu nie jest nieważne, lecz - jak w każdym przypadku niemożności wykonania zobowiązania - może prowadzić do odpowiedzialności wynajmującego względem późniejszego najemcy na podstawie art. 471 i n. k.c.
Po drugie, okoliczność, iż uprzednio powstały stosunek najmu nadal istnieje nie uzasadnia oceny, że późniejsza umowa najmu została zawarta pod warunkiem zawieszającym, że uprzedni najemca "opuści lokal".
W konsekwencji "dołożenie" przez Sąd Okręgowy takiego warunku zawieszającego do umowy najmu zawartej między powódką a Zakładem Gospodarki Mieszkaniowej było operacją zupełnie arbitralną i bezzasadną. Jednakże ten błąd w ocenie prawnej nie ma wpływu na wynik rozstrzygnięcia sporu.
Umowa najmu zawarta między powódką a Zakładem Gospodarki Mieszkaniowej jest powiązana z umową zamiany mieszkań zawartą między powódką a pozwanym Adamem L. Stanowi ona konieczny element realizacji tej zamiany i jej wykonanie jest sprzężone ze spełnieniem obowiązków powódki względem pozwanego Adama L., wynikających z zawartej przez nich umowy. W razie niewykonania tych obowiązków pozwany Adam L., który zachowuje uprawnienia najemcy do lokalu mieszkalnego w S., może zasadnie powstrzymać się od rozwiązania łączącego go z Gminą stosunku najmu, zaś Przedsiębiorstwo Gospodarki Mieszkaniowej nie ponosi wobec powódki odpowiedzialności za niewykonanie umowy najmu, gdyż niemożność oddania powódce lokalu do używania jest następstwem okoliczności zależnych od powódki, a nie okoliczności, za które Przedsiębiorstwo ponosi odpowiedzialność. Powódka nie wykonała, o czym mowa w pkt 2 uzasadnienia, zobowiązania wobec pozwanego Adama L., a w konsekwencji spowodowała niemożność wykonania przez pozwane Przedsiębiorstwo umowy najmu.
2. Zawarta między powódką a pozwanym Adamem L. umowa zobowiązuje strony do wzajemnych świadczeń: powódka obowiązana jest do podjęcia wszelkich niezbędnych czynności do uzyskania przez pozwanego spółdzielczego prawa do zajmowanego przez powódkę mieszkania (rezygnacja z członkostwa w spółdzielni, przeniesienie wkładu lokatorskiego, uzyskanie zgody spółdzielni na przyjęcie pozwanego w poczet jej członków i przydzielenie pozwanemu lokalu spółdzielczego zajmowanego przez powódkę) oraz przeprowadzenia remontu mieszkania przed jego wydaniem pozwanemu, pozwany zaś jest obowiązany do podjęcia wszelkich niezbędnych czynności dla uzyskania przez powódkę prawa najemcy zajmowanego przez pozwanego mieszkania (uzyskanie zgody Gminy na zamianę mieszkań i jej przyrzeczenia zawarcia z powódką umowy najmu lokalu zajmowanego przez pozwanego oraz rozwiązanie stosunku najmu łączącego pozwanego z Gminą).
Zawarta między powódką a pozwanym Adamem L. umowa nie stanowiła, iż jedna ze stron obowiązana jest do wcześniejszego świadczenia; stosownie zatem do art. 488 § 2 k.c. każda ze stron może powstrzymać się ze spełnieniem świadczenia, dopóki druga strona nie zaofiaruje świadczenia wzajemnego. Każda ze stron jest obowiązana do spełnienia jej świadczenia tylko w razie jednoczesnej możliwości uzyskania świadczenia wzajemnego. Obowiązek świadczenia jednej strony jest zależny od współdziałania drugiej strony, które polega na zaofiarowaniu świadczenia wzajemnego. Jeśli przedmiotem sporu między stronami (tak jak na tle okoliczności rozpoznanej sprawy) jest niewykonanie przez jedną ze stron zobowiązania względem drugiej strony, kwestią doniosłą dla rozstrzygnięcia sporu staje się ustalenie, czy strona powodowa dopełniła w sposób zgodny z umową ciążącej na niej powinności zaofiarowania stronie pozwanej świadczenia wzajemnego. Takie bowiem współdziałanie wierzyciela, a zarazem dłużnika świadczenia wzajemnego jest przesłanką spełnienia świadczenia drugiej strony, której obowiązek świadczenia jest zależny od zaofiarowania jej świadczenia wzajemnego.
Pozwany Adam L. podjął czynności niezbędne do uzyskania przez powódkę prawa najmu lokalu zajmowanego przez pozwanego: zwrócił się do burmistrza o zgodę na zamianę mieszkań i uzyskał przyrzeczenie zawarcia z powódką umowy najmu, co doprowadziło do zawarcia tej umowy w dniu 23 września 1996 r. W dniu 22 września 1996 r. zgodnie z ustaleniami stron pozwany zgłosił się w N. w celu objęcia mieszkania powódki; jednakże powódka nie stawiła się w ustalonym miejscu i terminie; próba nawiązania kontaktu z powódką także następnego dnia okazała się chybiona.
Zaofiarowanie przez wierzyciela świadczenia wzajemnego jest konieczną przesłanką oceny, iż dłużnik popadł w zwłokę w spełnieniu własnego świadczenia. Jeśli dłużnik ofiarował wierzycielowi spełnienie świadczenia, wierzyciel zaś nie był gotów do wykonania świadczenia wzajemnego, wówczas nie ma podstaw do uznania, iż dłużnik opóźnia się z wykonaniem zobowiązania wskutek okoliczności, za które ponosi odpowiedzialność (art. 476 zd. 2 k.c.). W takim bowiem przypadku nie są spełnione przesłanki, od których zależy obowiązek świadczenia dłużnika, tj. nie zachodzi jednoczesna gotowość wierzyciela do świadczenia wzajemnego.
Dla wykluczenia zarzutu zwłoki pozwanego Adama L. nie jest doniosłe ustalenie okoliczności, które spowodowały niestawienie się powódki w umówionym terminie w N. i brak jej gotowości do spełnienia świadczenia wzajemnego. Powódka nie wskazała żadnych okoliczności usprawiedliwiających jej niestawienie się w terminie umówionym z pozwanym Adamem L., ale także wtedy, gdyby okoliczności takie zachodziły, nie uzasadniałoby to postawienia pozwanemu zarzutu zwłoki w spełnieniu jego świadczenia. Gotowość spełnienia świadczenia wzajemnego jest bowiem konieczna dla aktualizacji obowiązku dłużnika, a w konsekwencji brak tej gotowości nie podlega ekskulpacji wierzyciela; okoliczności, które stanowią przeszkodę w zaofiarowaniu dłużnikowi świadczenia wzajemnego, należą do sfery ryzyka wierzyciela.
Ubocznie należy zauważyć, że powódka nie tylko w terminie umówionym z pozwanym Adamem L., ale także w terminie późniejszym nie była gotowa do wykonania świadczenia wzajemnego. Świadczy o tym pismo Grodzkiej Spółdzielni Mieszkaniowej w N. z dnia 28 grudnia 1999 r., w którym poinformowano Sąd Okręgowy, że "w obecnej chwili w związku ze śmiercią męża Pani Cecylii P. przeprowadza postępowanie sądowe dotyczące wkładu lokatorskiego"; sytuacja prawna powódki co do mieszkania stanowiącego przedmiot "zamiany" nie była jeszcze ustalona.
Skoro nie ma podstaw do przyjęcia, iż pozwany Adam L. popadł w zwłokę w spełnieniu świadczenia z zawartej z powódką umowy "zamiany", nie zachodzą podstawy do jego odpowiedzialności względem powódki za szkodę oznaczoną w jej powództwie.
3. Chybiony jest zarzut naruszenia przepisu art. 491 § 1 k.c. Pozwany Adam L. nie złożył bowiem powódce oświadczenia o odstąpieniu od zawartej z nią umowy "zamiany". Pismo pozwanego z dnia 1 października 1996 r. zostało skierowane do Zakładu Gospodarki Mieszkaniowej w S. i zawierało oświadczenie pozwanego o "uchyleniu się od skutków prawnych wyrażenia zgody na zamianę mieszkań".
Z przytoczonych wyżej względów Sąd Apelacyjny na podstawie art. 385 k.p.c. oddalił apelację. O kosztach postępowania apelacyjnego orzeczono na podstawie art. 98 k.p.c.

22.
	2003.11.21	wyrok	SN	V CK 167/03	M.Prawn. 2004/10/468
glosa krytyczna: Rudnicki S. M.Prawn. 2004/10/475 

Bezprawne uniemożliwienie wykonania zabiegu przerwania ciąży - w sytuacji określonej w art. 4a ust. 1 ustawy z 7.1.1993 r. o planowaniu rodziny, ochronie płodu ludzkiego i warunkach dopuszczalności przerwania ciąży (Dz. U. Nr 17, poz. 78 ze zm.) - uprawnia kobietę do dochodzenia wyrównania szkody wynikłej z tego zdarzenia.

Powódka domagała się zasądzenia od pozwanych: Skarbu Państwa, Szpitala Miejskiego i Gminy kwoty 20.000 zł tytułem zadośćuczynienia za naruszenie jej dóbr osobistych (art. 448 KC) oraz odszkodowania w wysokości 15.000 zł (art. 444 § 1 KC), z racji uniemożliwienia wykonywania przez nią pracy zarobkowej w okresie od października 1996 r. do 19.10.2000 r. (data wniesienia pozwu). Domagała się też zasądzenia na rzecz małoletniego syna renty po 800 zł miesięcznie, stanowiącej równowartość kosztów jego utrzymania (art. 444 § 2 KC).
Powódka twierdziła, że pozwany Szpital nie wykonał na początku października 1996 r. zleconego zabiegu przerwania ciąży, będącej następstwem gwałtu, dokonanego na niej 28.7.1996 r. Przyczyną odmowy było niewłaściwe określenie zaawansowania ciąży jako 14-tygodniowej, zamiast 11-tygodniowej. Konsekwencją uniemożliwienia aborcji były wydatki na utrzymanie dziecka oraz utrata możliwości zarobkowania. Ponadto, wskutek "zmuszenia do urodzenia dziecka pochodzącego z przestępstwa", doszło do naruszenia dóbr osobistych powódki w postaci jej zdrowia i wolności. Sąd Okręgowy w K. oddalił powództwo.
Apelacja powodów, kwestionująca w całości wyrok Sądu Okręgowego, została oddalona przez Sąd Apelacyjny w K. Sąd II instancji podzielił ustalenia faktyczne dokonane w postępowaniu pierwszoinstancyjnym, dopuścił jednak możliwość istnienia związku przyczynowego między rozpoznaniem zaawansowania ciąży w szpitalu a utrudnieniem (uniemożliwieniem) uzyskania przez powódkę zaświadczenia prokuratora o dopuszczalności przerwania ciąży. Z racji tego rozpoznania powstały bowiem wątpliwości, czy ciąża jest następstwem przestępstwa. Możliwe było zatem dowodzenie, że do wydania zaświadczenia we właściwym czasie nie doszło wskutek działania lekarza.
Sąd Apelacyjny stwierdził jednak brak materialnoprawnych podstaw do uwzględnienia powództwa. Przesłanką odpowiedzialności deliktowej z art. 444-449 KC jest bowiem uszkodzenie ciała lub rozstrój zdrowia, a pojęciem tym nie jest objęte urodzenie dziecka. Powódkę obciąża wprawdzie obowiązek alimentacyjny wobec syna, jednakże - zdaniem sądu - niemożność uzyskania alimentów od ojca małoletniego powoda nie daje podstaw do obciążenia tym obowiązkiem pozwanej Gminy.
Powodowie w kasacji wnieśli o uchylenie wyroków i przekazanie sprawy Sądowi Okręgowemu do ponownego rozpoznania.
Sąd Najwyższy zważył, co następuje:
Ustawa z 7.1.1993 r o planowaniu rodziny, ochronie płodu ludzkiego i warunkach dopuszczalności przerywania ciąży (Dz. U. Nr 17, poz. 78 ze zm., dalej jako: PlanRodzU) umożliwia legalne wykonanie zabiegu przerwania ciąży przez lekarza m.in. w sytuacji, gdy zachodzi uzasadnione podejrzenie, że ciąża powstała w wyniku czynu zabronionego (art. 4a ust. 1 pkt 3). Możliwość ta jest uwarunkowana potwierdzeniem "uzasadnionych podejrzeń" przez: prokuratora, pisemną zgodą kobiety ciężarnej oraz zaawansowaniem ciąży nieprzekraczającym 12 tygodni (art. 4a ust. 2, 4 i 5 ustawy). Przy spełnieniu powyższych przesłanek kobieta ma prawo żądać wykonania zabiegu aborcyjnego, m.in. w publicznych zakładach opieki zdrowotnej; zabieg przeprowadzają odpowiednio wykwalifikowani lekarze, obarczeni tym obowiązkiem (art. 4b ustawy, art. 1 ustawy z 30.8.1991 r. o zakładach opieki zdrowotnej - Dz. U. Nr 91, poz. 408 ze zm., art. 30 i 39 ustawy z 5.12.1996 r. o zawodzie lekarza oraz § 1 rozporządzenia Ministra Zdrowia i Opieki Społecznej z 22.1.1997 r. w sprawie kwalifikacji zawodowych lekarzy, uprawniających do dokonania przerwania ciąży oraz stwierdzenia, że ciąża zagraża życiu lub zdrowiu kobiety lub wskazuje na duże prawdopodobieństwo ciężkiego i nieodwracalnego upośledzenia płodu albo nieuleczalnej choroby zagrażającej jego życiu - Dz. U. Nr 9, poz. 49). Może wystąpić kolizja pomiędzy potwierdzeniem "przestępczej inicjacji ciąży" przez prokuratora a przeciwskazaniem lekarskim dotyczącym aborcji, nie odnotowano jej wszakże w rozpoznawanej sprawie.
Podłożem roszczeń zgłoszonych w pozwie jest wyłącznie "zmuszenie powódki do urodzenia zdrowego dziecka pochodzącego z przestępstwa". W terminologii angielskiej takie przypadki "niechcianego urodzenia" określa terminem "wrongful conception". Rozpoznawana sprawa ma charakter precedensowy. Nieodnotowanie spraw sądowych tego rodzaju w Polsce oddziałało również na niedostatek wypowiedzi doktrynalnych w tej kwestii.
Judykatura innych krajów (amerykańska, angielska, niemiecka, francuska...) zajmowała się od kilkudziesięciu lat problematyką wrongful conception, mającą również odniesienia etyczne, polityczne i religijne, kształtowaną w nawiązaniu do aktualnych rozwiązań ustawodawczych zezwalających na aborcję w określonych sytuacjach. Ostatecznie ukształtowała się tam praktyka orzecznicza, poparta stanowiskiem doktryny, odróżniająca osobę dziecka (jako dobra) od kosztów związanych z jego urodzeniem (jako szkody). Za nieuzasadnione uznano stanowisko tolerujące sprawców naruszenia prawa i zapewniające im nieodpowiedzialność odszkodowawczą kosztem interesów majątkowych urodzonego dziecka i jego rodziców. Uznaje się także prawo kobiety do uzyskania zadośćuczynienia, nie przyznaje się natomiast roszczeń odszkodowawczych dziecku zdrowo urodzonemu. Europejski Trybunał Praw Człowieka wypowiedział się o prawie nienarodzonych do życia na tle skarg przeciwników aborcji. Przede wszystkim stwierdził, iż - ze względu na delikatność materii - należy zapewnić państwom-stronom pewną swobodę działania (decyzja H. v. Norwegia, 19.5.1992, skarga Nr 17004/90, DR 73/155). W innej sprawie uznał, że zezwolenie władz Wielkiej Brytanii na aborcję nie było sprzeczne z art. 2 Konwencji o Ochronie Praw Człowieka i Podstawowych Wolności (decyzja X v. Wielka Brytania, 13.5.1980, skarga Nr 8416/79, DR 19/248, 253). Wyraził też pogląd, iż ochrona z art. 2 Konwencji nie dotyczy nieurodzonego dziecka, tylko urodzonego (decyzja Paton v. Wielka Brytania, 13.5.1980, skarga Nr 8416/79, DR 19/244 oraz decyzja H. v. Norwegia, 19.5.1992, skarga Nr 17004/90, DR 73/155).
Roszczenie powódki o zasądzenie zadośćuczynienia za doznaną krzywdę (art. 448 KC) jest konsekwencją "zmuszenia jej do narodzenia dziecka pochodzącego z przestępstwa zgwałcenia", rozumianego jako naruszenie dóbr osobistych.
Trafności tego poglądu nie można wyłączyć, mimo nasuwających się wątpliwości na tle istnienia kolizji chronionych dóbr. Dobrem osobistym jest wolność (art. 23 KC), rozumiana szeroko, mająca oparcie konstytucyjne. Prawem każdego jest bowiem możność decydowania o swoim życiu osobistym (art. 47 Konstytucji). Wypowiadane są też poglądy wyodrębniające prawo do planowania rodziny w systemie dóbr osobistych, upodmiotowujące kobietę w sprawach prokreacji, sprzeciwiające się instrumentalnemu jej traktowaniu. W sytuacji, gdy ciąża jest wynikiem zgwałcenia, zabieg aborcyjny ogranicza skutki przestępstwa i jest podejmowany w interesie ofiary.
Nie było jednak możliwości uwzględnienia roszczenia powódki o zadośćuczynienie na podstawie zdarzeń zaistniałych w październiku 1996 r., ponieważ art. 448 KC - w ówczesnym brzmieniu - nie przewidywał takiej podstawy prawnej. Pojawiła się ona dopiero w wyniku nowelizacji tego przepisu, dokonanej ustawą z 23.8.1996 r. o zmianie ustawy - Kodeks cywilny (Dz. U. Nr 114, poz. 542), która weszła w życie 28.12.1996 r. Ustawa ta nie wprowadziła odstępstwa od zasady nieretroakcji wyrażonej w art. 3 KC ani w sposób wyraźny, ani wynikający z celu nowelizacji (zob. wyroki SN z 23.6.1999 r., I CKN 63/98, OSNC Nr 1/2000, poz. 14 oraz z 15.5.2000 r., II CKN 293/00, OSNC Nr 11/2000, poz. 209). Oddalenie powództwa w tej części było więc zgodne z obowiązującym prawem.
Roszczenie odszkodowawcze powódki (art. 444 § 1 KC) wynika z majątkowych konsekwencji nieprzeprowadzenia zabiegu przerwania ciąży. Twierdzi ona mianowicie, że z tej przyczyny utraciła możliwość podjęcia pracy zarobkowej w październiku 1996 r. i stan taki istniał w chwili wniesienia pozwu (19.10.2000 r.). W konsekwencji, w okresie czteroletnim utraciła dochód w wysokości 15.000 zł.
Na gruncie prawa polskiego możliwe jest wyodrębnianie majątkowych skutków nieprzeprowadzenia aborcji w odniesieniu do kobiety ustawowo uprawnionej do tego zabiegu. Szkodą będą zarówno wydatki związane z ciążą i porodem, jak i utrata spodziewanych dochodów w następstwie tych zdarzeń (art. 361 § 1 i 2 KC). Tak rozumiana szkoda aprobowana jest w praktyce orzeczniczej innych krajów (poprzednio wzmiankowanej), przy czym okres utraty (zmniejszenia) zarobków uznaje się tam za przejściowy i niedługotrwały, gdyż stanem "normalnym" jest aktywność zawodowa kobiety posiadającej dzieci. Stanowisko to można uwzględnić przy ustalaniu adekwatnego związku przyczynowego między zdarzeniem sprawczym a szkodą (art. 361 § 1 KC).
Z istnieniem szkody związany jest problem oddania "niechcianego" dziecka do adopcji. Powódka - jak wyjaśniła - miała taki zamiar przed porodem, jednakże po urodzeniu syna zmieniła decyzję, a to może oznaczać niezapobieżenie powstania szkody w zasadniczej części. Istotna jest jednak odpowiedź na pytanie, czy powódka miała obowiązek oddania syna do adopcji. Obowiązek taki należy wykluczyć, bo godziłby w prawo dziecka do wychowywania się w rodzinie naturalnej oraz w prawa rodzicielskie powódki. Powyższe wartości są konstytucyjnie chronione (art. 18, 48 ust. 2, art. 71 i 72 Konstytucji). Wypada też zaakcentować uwikłanie powódki w trudne problemy życiowe po dokonaniu brutalnego przestępstwa na jej osobie. Jeżeli więc zdecydowała się wychować syna w tej sytuacji, to również względy etyczne nakazują zaaprobować jej decyzję.
Z poprzednich rozważań wynika, że kobieta - w sytuacji określonej w art. 4a ust. 1 pkt 3 PlanRodzU - ma prawo do aborcji. Zatem uniemożliwienie tego zabiegu przez zobowiązanego (zobowiązanych) uprawnia ją do dochodzenia wyrównania szkody wynikłej z tego zdarzenia. Należy jednak podzielić wyrażony w doktrynie pogląd, że nie powstaje obowiązek przerwania ciąży wynikłej z czynu zabronionego, jeżeli istnieją przeciwwskazania lekarskie co do takiego zabiegu.
Konsekwencją uznania, że powódce przysługuje uprawnienie do dochodzenia odszkodowania w razie bezprawnego uniemożliwienia jej przeprowadzenia zabiegu przerwania ciąży (art. 4201 § 1 KC w zw. z art. 361 KC), jest konieczność uchylenia zaskarżonego wyroku w części dotyczącej powództwa przeciwko Gminie o zapłatę 15.000 zł (art. 39313 § 1 i art. 108 § 2 KPC). Skuteczność zarzutu naruszenia prawa materialnego w tym zakresie nie pozwala bowiem na ocenę merytorycznej zasadności roszczenia odszkodowawczego, ponieważ istotne okoliczności sprawy nie zostały wyjaśnione. Nie ustalono w szczególności rzeczywistego zaawansowania ciąży powódki podczas jej pobytu w szpitalu. Jeżeli rozpoznano wówczas ciążę 14-tygodniową w sposób rzetelny, to zabieg przerwania ciąży byłby niedopuszczalny (art. 4a ust. 2 PlanRodzU). Potwierdzenie przez prokuratora uzasadnionego podejrzenia, że ciąża powstała w wyniku czynu niedozwolonego, byłoby konieczne jedynie przy ciąży krótszej niż 12-tygodniowa i wtedy miałyby znaczenie przyczyny niewydania zaświadczenia prokuratorskiego. Odnosząc się do tego problemu, Sąd Apelacyjny nie wykluczył istnienia związku przyczynowego między ewentualnym niewłaściwym odczytem badania USG w szpitalu a niewydaniem zaświadczenia prokuratorskiego.

23.
Wyrok Sądu Apelacyjnego w Poznaniu
z dnia 5 kwietnia 2002 r.
I ACa 1317/2001
Pośrednik w obrocie nieruchomościami, notariusz i ubezpieczyciel jego odpowiedzialności ponoszą odpowiedzialność za szkodę powstałą na skutek zawarcia przez poszkodowanego nieważnej umowy sprzedaży spółdzielczego własnościowego prawa do lokalu mieszkalnego z oszustem kłamliwie podającym się za osobę, której prawo to przysługuje. Notariusz nie może skutecznie podnosić zarzutu przyczynienia się poszkodowanego w sytuacji, gdy niedbalstwa przy ustalaniu tożsamości nieuczciwego kontrahenta dopuścił się pośrednik w obrocie nieruchomościami.
Wina notariusza polegała na niedołożeniu należytej staranności przy weryfikacji autentyczności dokumentów przedłożonych przez oszusta.

24.

	2002.02.21	wyrok	s.apel.	I ACa 378/01	OSP 2004/3/39
w Rzeszowie
glosa aprobująca: Bagińska E. OSP 2004/3/39

1. Wprowadzenie do obrotu samochodu z wadą tego rodzaju, iż w zatrzymanym pojeździe z wyłączonym silnikiem nastąpił "wybuch" poduszki powietrznej, skutkiem czego powódka odniosła poważne szkody na zdrowiu, jest czynem niedozwolonym.
2. Importer produktu nie może skutecznie zwolnić się z odpowiedzialności za szkodę spowodowaną przez ten produkt, wskazując na odpowiedzialność zagranicznego producenta.
Sąd Apelacyjny w Rzeszowie - I Wydział Cywilny po rozpoznaniu w dniu 21 lutego 2002 r. na rozprawie sprawy z powództwa małoletniej Moniki W. reprezentowanej przez przedstawiciela ustawowego ojca Ryszarda W. przeciwko "Res-Motors" Spółka z o.o. w Rzeszowie, "FORD Distribution" Spółka z o.o. w Warszawie o zapłatę, na skutek apelacji obu stron od wyroku Sądu Okręgowego w Rzeszowie z dnia 18 kwietnia 2001 r. I C 713/99 - I. zmienił zaskarżony wyrok w pkt VI w ten sposób, że odstępuje od obciążenia powódki Moniki W. opłatą sądową od oddalonej części powództwa; II. oddalił apelację powódki w pozostałej części oraz w całości apelację pozwanych; III. zniósł wzajemnie między stronami koszty postępowania apelacyjnego.
Pozwem z 25.VI.1999 r. małoletnia Monika W., reprezentowana przez przedstawiciela ustawowego ojca Ryszarda W., domagała się zasądzenia na swoją rzecz in solidum od pozwanych "RES MOTORS" Spółki z o.o w Rzeszowie i "Ford Distribution" Spółki z o.o w Warszawie:
- kwoty 35.000 zł z ustawowymi odsetkami od dnia doręczenia pozwanym odpisu pozwu tytułem odszkodowania;
- kwoty 500.000 zł z ustawowymi odsetkami od 18.XII.1998 r. tytułem zadośćuczynienia pieniężnego za doznaną krzywdę;
- renty wyrównawczej w kwocie po 1.500 zł miesięcznie począwszy od 1.I.1999 r. płatnej z góry, do 10 każdego następującego po sobie miesiąca do rąk ojca Ryszarda W., z ustawowymi odsetkami w przypadku opóźnienia w płatności którejkolwiek z rat renty.
Ponadto domagała się ustalenia, że pozwani będą ponosić odpowiedzialność za ewentualne dalsze skutki zdarzenia z 18.XII.1998 r.
Na uzasadnienie swoich roszczeń powódka podała, że w dniu 18.XII.1998 r., gdy siedziała w czasie postoju samochodu na przednim siedzeniu, ale nie na siedzeniu dla kierowcy, w samochodzie osobowym marki Ford Mondeo nr rej. REI 1262, doszło do uruchomienia poduszki powietrznej dla pasażera. Wskazała, że poduszka powietrzna uruchomiła się samoczynnie podczas postoju pojazdu, przy czym nie miały miejsca żadne wstrząsy pojazdu, które uzasadniałyby otworzenie się poduszki (...)
Na skutek uderzenia poduszką powietrzną powódka doznała licznych poważnych obrażeń ciała. Po leczeniu szpitalnym pozostaje nadal pod kontrolą Poradni Neurologicznej, Poradni Dziecięcej i jest poddawana stałej, codziennej rehabilitacji (...)
Sąd Okręgowy w Rzeszowie wyrokiem z 18.IV.2001 r. uwzględnił powództwo częściowo.
Sąd Apelacyjny rozpoznając sprawę na skutek apelacji powódki i obu pozwanych, zważył co następuje:
I. W świetle zarzutów pozwanych pierwszym kluczowym zagadnieniem jest, czy osoba prawna importująca samochody i osoba prawna sprzedająca samochody importowane przejmują na siebie odpowiedzialność względem osób poszkodowanych w takim zakresie, w jakim odpowiedzialność tę ponosiłby producent zagraniczny, a więc na zasadzie art. 415 k.c., czy też osoby poszkodowane mogą dochodzić odszkodowania wyłącznie od producenta, bo w aktualnej sytuacji politycznej i gospodarczej kraju jest to możliwe.
Kwestię tę w szerokim zakresie rozważył Sąd Okręgowy, powołał liczne orzecznictwo Sądu Najwyższego oraz poglądy doktryny i stanął na stanowisku, prezentowanym przez powódkę, że poszkodowany na podstawie art. 415 k.c. zarówno od importera, jak i od sprzedawcy importowanego towaru może dochodzić odszkodowanie za szkodę wyrządzoną przez niebezpieczny produkt.
Stanowisko to Sąd Apelacyjny podziela z tych samych przyczyn, które podał Sąd Okręgowy, a ponadto za takim stanowiskiem przemawia też ustawa z 2.III.2000 r. o ochronie niektórych praw konsumentów oraz o odpowiedzialności za szkody wyrządzone przez produkt niebezpieczny (Dz. U. Nr 22, poz. 271), która do kodeksu cywilnego wprowadziła do księgi III Zobowiązania tytuł VI Odpowiedzialność za szkodę wyrządzoną przez produkt niebezpieczny, gdzie skonstruowana jest odpowiedzialność za szkodę wyrządzoną przez produkt niebezpieczny nie tylko przez producenta, ale wprost i importera, i sprzedawcę. Ustawodawstwo więc poszło w kierunku podmiotowego rozszerzenia odpowiedzialności za szkodę wyrządzoną przez produkt niebezpieczny i dlatego też nie można skutecznie wywodzić i twierdzić, że przed wejściem w życie tej ustawy, a po 1990 r., orzecznictwo Sądu Najwyższego o odpowiedzialności importera i sprzedawcy importowanego produktu za szkodę wyrządzoną przez produkt niebezpieczny na mocy art. 415 k.c. utraciło swoją aktualność.
II. Sąd Okręgowy na podstawie opinii mgr inż. Jerzego Kuli (k. 210/2-211, przy powołaniu się także na pisemną opinię tego biegłego w sprawie Prokuratury Rejonowej w Rzeszowie 4 Ds. 1982/98) ustalił, że do gwałtowanego wyzwolenia się poduszki powietrznej pasażera w przedmiotowym samochodzie nie doszło na skutek działań poszkodowanej powódki lub pozostałych osób znajdujących się w samochodzie. Przyczyną wybuchu był impuls prądowy wysłany ze sterownika przez przewody dochodzące do poduszki. Przy prawidłowo działającym układzie nie powinno dojść do wybuchu jednej poduszki. Czy ten impuls prądowy zadziałał samoczynnie, czy też na skutek zadziałania innego pola elektromagnetycznego z zewnątrz, tego biegły nie ustalił z braku schematu urządzenia, którego Ford nie udostępnił. Dane dotyczące parametrów uruchamiających poszczególne elementy są ściśle chronione tajemnicą produkcyjną i nie są ujawniane w instrukcjach serwisowych. Tak też jest w niniejszym przypadku.
Mając to na uwadze, a także i to, że pozwany importer chciał we własnym zakresie (przez producenta samochodu) przeprowadzić badania przedmiotowej poduszki, co świadczy o tym, że nie chciał współpracować z biegłym powołanym przez prokuraturę w postępowaniu karnym, jak i że z opracowania "Szkolenie serwisowe - Elektrotechnika i elektronika samochodowa 30/D2" (k. 56-84 cyt. akt karnych) wynika, iż producent dopuszczał możliwość niezamierzonego zapłonu generatorów gazu pod wpływem bardzo silnego promieniowania elektromagnetycznego oddziaływającego na czujnik zderzeniowy, to słusznie i zasadnie Sąd Okręgowy oddalił wniosek pozwanego importera o dopuszczenie dowodu z opinii instytutu naukowego lub naukowo-badawczego w celu ustalenia, co było przyczyną zadziałania w sytuacji niekolizyjnej poduszki powietrznej.
Poduszka powietrzna ma chronić osoby jadące w samochodzie, a skoro doszło do niekontrolowanego wybuchu tej poduszki, nie z przyczyny dotyczącej użytkowników samochodów, a producent dopuszczał taką możliwość, to bez ustalania dokładnej przyczyny wybuchu - nie wiadomo, czy w ogóle dałoby się to ustalić - można przyjąć, że przedmiotowa poduszka była, skoro wybuchła w sposób niekontrolowany, produktem niebezpiecznym dla pasażerów pojazdu, i to z winy producenta (art. 415 k.c.), który przewidując możliwość niekontrolowanego wybuchu poduszki zainstalował ją w samochodzie i produkt oferował do sprzedaży. Nie można w takiej sytuacji, tak jak to przyjmuje biegły mgr inż. Jerzy Kula, przyjąć, że doszło do nieszczęśliwego wypadku.
Mając na uwadze powyższe, nie można więc podzielić zarzutu apelacji pozwanego importera, że Sąd Okręgowy naruszył art. 217 k.p.c. i że to naruszenie miało wpływ na wynik sprawy.
Nietrafny jest również zarzut apelacji tego pozwanego, gdzie zarzuca sprzeczność poczynionych przez Sąd Okręgowy ustaleń faktycznych z treścią zebranego w sprawie materiału dowodowego.
Sprzeczności tej apelujący dopatruje się w tym, że Sąd Okręgowy dokonał ingerencji w treść zapisu zamieszczonego w opracowaniu "Szkolenie serwisowe - Elektrotechnika i elektronika samochodowa 30/D2" i przyjął, że istnieje teoretyczna możliwość, np. pod wpływem bardzo silnego promieniowania elektromagnetycznego oddziaływającego na czujnik zderzeniowy zapłonu generatorów gazu, gdy tymczasem, już choćby z opinii biegłego Jerzego Kuli, takiego wniosku nie można przyjąć.
Treść zapisu (k. 65 akt karnych) brzmi: Kolejny czujnik - czujnik bezpieczeństwa - zapobiega niezamierzonemu zapłonowi generatorów gazu (teoretycznie jest to możliwe; np. pod wpływem bardzo silnego promieniowania elektromagnetycznego oddziaływającego na czujnik zderzeniowy), a więc interpretacja tego zapisu przez Sąd Okręgowy jest trafna, a odmienne wywody nie są do podzielenia.
Sąd Okręgowy przyjął również na podstawie twierdzeń powódki, że nabywca pojazdu nie został poinformowany przez sprzedawcę w instrukcji obsługi pojazdu o mogącym nastąpić niezamierzonym działaniu generatorów gazu w systemie bezpieczeństwa poduszek powietrznych, a wręcz przeciwnie - zapewniał o ich ochronnym charakterze i to ustalenie też jest kwestionowane, bo Sąd Okręgowy, zdaniem apelującego, nie przeprowadził dowodu z instrukcji obsługi samochodu, a więc to ustalenie jest gołosłowne.
Skoro importer kwestionuje to ustalenie wywodząc pośrednio, że w instrukcji obsługi samochodu była taka informacja, to przecież mógł to wykazać dołączając choćby już na etapie postępowania apelacyjnego typową instrukcję obsługi dla samochodu Ford Mondeo, a tego przecież nie zrobił.
III. Mają rację apelujący pozwani, że zarówno importer, jak i sprzedawca importowanego towaru, przyjmując, że mogą odpowiadać na podstawie art. 415 k.c., będą odpowiadać za szkodę wyrządzoną niekontrolowanym wybuchem poduszki, w zakresie jak producent, ale tylko wtedy, jeżeli powódka wykaże im winę we wprowadzeniu do obrotu produktu niebezpiecznego.
Powódka w pozwie i dalszych pismach procesowych wskazywała, na czym jej zdaniem polegała wina pozwanych we wprowadzeniu do obrotu samochodu, który okazał się produktem niebezpiecznym. Pozwani podnosili także, dlaczego winy za wprowadzenie produktu niebezpiecznego do obrotu nie ponoszą, dlaczego winy im przypisać nie można.
Podzielając - w ślad za Sądem Najwyższym (vide uzasadnienie wyroku SN z 26.III.1984 r. II Cr 57/84 - OSNCP 1984, nr 10, poz. 186) - koncepcję, że osoba prawna importująca samochody zagranicznej produkcji dla ich wprowadzenia na rynek krajowy przejmuje na siebie odpowiedzialność względem osób poszkodowanych w takim zakresie, w jakim odpowiedzialność tę ponosiłby producent zagraniczny, a także że taką samą odpowiedzialność ponosi sprzedawca takiego samochodu, jak i ustalenia faktyczne, że zarówno importer, jak i sprzedawca, w oparciu o broszurę "Szkolenie serwisowe - Elektrotechnika i elektronika samochodu 30/D2", zdawali sobie sprawę, że wyprodukowany samochód jest produktem niebezpiecznym i mimo to ze swojej winy zaimportowali go i wprowadzili go do sprzedaży, a dodatkowo sprzedawca nie poinformował kupującego o możliwości niekontrolowanego wybuchu poduszki powietrznej, co winien zrobić w instrukcji obsługi samochodu, Sąd Apelacyjny z powyższych przyczyn i przyczyn podanych przez Sąd Okręgowy w uzasadnieniu wyroku - których powtarzanie jest zbędne - podziela pogląd Sądu Okręgowego, że obu pozwanym w niniejszej sprawie można przypisać delikt w rozumieniu art. 415 k.c.
Nie podziela zatem Sąd Apelacyjny zarzutu podnoszonego przez obu pozwanych, że Sąd Okręgowy rozstrzygając sprawę naruszył prawo materialne, a zwłaszcza art. 415 k.c., a także przepisy postępowania, a zwłaszcza art. 233 k.p.c., przez dokonanie dowolnej oceny dowodów i przyjęcie jako udowodnione faktów nie wykazanych przez przedstawiciela ustawowego powódki, do czego był on zobowiązany na podstawie art. 6 k.c. oraz art. 231 k.p.c. przez niezasadne przyjęcie domniemań faktycznych w miejsce możliwych do przeprowadzenia dowodów.
IV. Ze względu na zarzut pozwanego importera, że Sąd Okręgowy bezzasadnie odmówił w końcowym okresie postępowania przed Sądem Okręgowym dopuszczenia dowodów z uzupełniających opinii biegłych lekarzy i psychologa na okoliczność aktualnego stanu zdrowia powódki, a to z uwagi na to, że upłynął znaczny okres od opracowania opinii przez biegłych, w ciągu którego mógł ulec zmianie stan zdrowia powódki i mogły się zmienić rokowania powódki na przyszłość - co ma znaczenie w kontekście żądania powódki o rentę uzupełniającą, oraz zarzut pozwanego sprzedawcy, że Sąd Okręgowy naruszył artykuły 445 § 1 i 444 § 2 k.c. przez rażące zawyżenie zasądzonego zadośćuczynienia pieniężnego oraz renty uzupełniającej, Sąd Apelacyjny w postępowaniu apelacyjnym dopuścił dowód z uzupełniających opinii biegłych lekarzy: dr Bogumiła Lewandowskiego na okoliczność, czy w dalszym ciągu u powódki utrzymuje się panastezja i ograniczenie czucia w zakresie lewego nerwu bródkowego, a także czy w aktualnym stanie zdrowia powódki konieczna w dalszym ciągu jest korekta operacyjna zgryzu i stosowania wysokospecjalistycznego leczenia ortodontycznego aparatami stałymi; lek. med. Stanisławy Wątróbskiej na okoliczność, jaki jest aktualny stan zdrowia powódki po wypadku w porównaniu do jesieni 1999 r. i czy w dalszym ciągu mimo rehabilitacji można przyjąć, że powódka jest dzieckiem niepełnosprawnym i że jej kalectwo ma charakter trwały i będzie miała ograniczenia życiowe, a także czy powódka wymaga intensywnej rehabilitacji ruchowej, a jeżeli tak, to przez jaki jeszcze okres i czy przy udziale specjalisty, czy też tę rehabilitację może prowadzić we własnym zakresie, jak również czy obrażenia doznane przez powódkę oszpeciły ją, w jakim zakresie i czy to oszpecenie ma charakter trwały i czy u powódki utrzymuje się stan niekontrolowania czynności fizjologicznych - oddawanie moczu, lęk; Dariusza Draguły na okoliczność, czy powódka w dalszym ciągu wymaga zabiegów rehabilitacyjnych, a jeżeli tak, czy zabiegi te mogą być wykonywane w domu, czy zabiegi te może wykonywać sama powódka czy też przy pomocy specjalisty, jak często, przez jaki czas mają być stosowane te zabiegi oraz jaki jest koszt tych zabiegów; psychologa Grażyny Lachcik-Pituchy na okoliczność, jaki jest obecny stan rozwoju umysłowego i stan emocjonalny powódki w porównaniu do stanu z jesieni z 1999 r., czy stwierdzony stan odpowiada normie, czy też odbiega od normy i w jakim zakresie, jak ten stan wpływa na stan emocjonalny dziecka, czy powódka będzie mogła prawidłowo się rozwijać, czy będzie mogła brać czynny udział w życiu rówieśników, czy też z ograniczeniami, jakie ograniczenia możliwości życiowych powódki stwarzają doznane obrażenia.
Na podstawie opinii powyższych biegłych (k. 453-459 i k. 479/2-480) Sąd Apelacyjny ustalił, że stan zdrowia małoletniej powódki w porównaniu do jesieni 1999 r., kiedy to po raz pierwszy była badana przez tych biegłych, nie uległ poprawie. Jest osobą na stałe niepełnosprawną ruchowo, oszpeconą, z występującymi zaburzeniami emocjonalnymi i rozwojowymi. Wymaga prowadzenia stałej rehabilitacji ruchowej, stałej psychoterapii psychologicznej i stałej opieki osoby drugiej, a także dalszych zabiegów operacyjnych, co związane jest z dodatkowymi wydatkami pieniężnymi. Powódka także z uwagi na obrażenia ma ograniczenia życiowe, szczególnie w zakresie wyboru zawodu.
Dlatego też ustalenia faktyczne Sądu Okręgowego co do doznanych przez małoletnią powódkę obrażeń ciała, jej cierpień fizycznych i psychicznych, perspektyw na przyszłość, konieczność wydatkowania w przyszłości środków pieniężnych na rehabilitację ruchową, zakup środków sanitarnych - są trafne.
Określając wysokość zadośćuczynienia pieniężnego Sąd powinien wziąć pod uwagę wszystkie okoliczności mające wpływ na rozmiar doznanej krzywdy, a zwłaszcza stopień i czas trwania cierpień fizycznych i psychicznych (długość okresu pobytu w szpitalu, przebyte operacje, bolesność doznanych urazów, nastawienie psychiczne poszkodowanego do zaistniałej choroby), trwałość skutków czynu niedozwolonego (kalectwo, oszpecenie), prognozy na przyszłość, wiek poszkodowanego.
Zadośćuczynienie pieniężne ma ponadto charakter kompensacyjny, nie może być więc symboliczne, ani także nadmierne do doznanej krzywdy. Wysokość zadośćuczynienia musi być ponadto utrzymana w rozsądnych granicach odpowiadających aktualnym warunkom i stopie życiowej społeczeństwa.
Mała stosunkowo uchwytność szkody niemajątkowej z punktu widzenia jej ścisłego określenia prowadzi do wniosku, że w sytuacji, gdy Sąd orzekający nie pominął istotnych okoliczności przy ustaleniu wysokości zadośćuczynienia pieniężnego, naruszenie art. 445 § 1 k.c. mogło być wykazane jedynie wówczas, gdy przyjęte zadośćuczynienie jest rażąco zawyżone lub zaniżone.
W niniejszej sprawie, co wynika z uzasadnienia Sądu Okręgowego, Sąd po dokonaniu trafnych i koniecznych ustaleń rozważył wszystkie okoliczności, o których wspomniano powyżej, a które dalej występują i mają wpływ na ustalenie wysokości zadośćuczynienia pieniężnego za doznaną krzywdę i dlatego też zarzut apelacji pozwanego sprzedawcy o zasądzeniu zadośćuczynienia w zawyżonej wysokości, jak i zarzut apelacji powódki o zasądzeniu odszkodowania w zaniżonej wysokości nie są trafne.
Ustalenie wysokości zadośćuczynienia na kwotę 200.000 zł na dzień wyrokowania oparte jest o właściwe przesłanki. Ustalone zadośćuczynienie nie jest ani rażąco zawyżone, ani rażąco zaniżone. Zasądzona kwota nie odbiega rażąco in plus w porównaniu do orzekanych w tut. Sądzie zadośćuczynień pieniężnych za doznanie zbliżonych uszkodzeń ciała i doznanych krzywd. Zasądzenie zaś wyższej kwoty, a zwłaszcza kwoty 500.000 zł, byłoby rażąco wygórowane, sprzeczne z art. 445 § 1 k.c., zwłaszcza w sytuacji, gdy zwiększone potrzeby powódki i zmniejszone jej widoki powodzenia na przyszłość z tytułu tego zdarzenia rekompensowane są przecież dodatkowo rentą uzupełniającą zasądzoną na podstawie art. 444 § 2 k.c.
Nietrafny jest także zarzut apelacji powódki, że od zasądzonego zadośćuczynienia pieniężnego za doznaną krzywdę Sąd winien zasądzić ustawowe odsetki od wezwania pozwanych do zapłaty, tj. od daty doręczenia odpisu pozwu (art. 455 i 481 § 1 k.c.).
Termin spełnienia świadczenia przez strony pozwane w niniejszej sprawie nie był określony. W takiej sytuacji świadczenie powinno być spełnione niezwłocznie, po wezwaniu dłużnika do wykonania (art. 455 k.c.), chyba że szczególne okoliczności przemawiają za przyjęciem innej daty (vide uchwała SN z 19.III.1998 r. III CZP 72/97 - OSNC 1998, nr 9, poz. 133).
Taką szczególną okolicznością może być okoliczność - i to jest pogląd podzielany w orzecznictwie - że to ostatecznie Sąd orzekający określa wysokość zadośćuczynienia na dzień wyrokowania i takie orzeczenie ma charakter konstytutywny, co czyni, że rozstrzygnięcie Sądu I instancji w zakresie ustawowych odsetek od zasądzonego zadośćuczynienia nie jest sprzeczne z art. 455 i 481 § 1 k.c.
Tak więc apelacje obu stron w zakresie rozstrzygnięcia tego roszczenia nie są do podzielenia.
Żadna ze stron nie kwestionuje wysokości ustalonego przez Sąd Okręgowy odszkodowania, kwestionowana jest tylko bądź w ogóle zasadność uwzględnienia powództwa w tym zakresie (pozwany sprzedawca), bądź data, od jakiej Sąd przyznał ustawowe odsetki od zasądzonej kwoty (powódka).
Zgodnie z art. 444 § 1 k.c. żądanie pokrycia wszelkich szkód na osobie oraz zwrotu poniesionych w tym kosztów przysługuje tylko poszkodowanemu, jako podmiotowi wyłącznie w tym zakresie czynnie legitymowanemu; osoba trzecia, nawet jeśliby takie koszty poniosła, nie ma legitymacji czynnej w roszczeniu o zwrot tych kosztów (vide wyrok SN z 4.VIII.1969 r. Cr 6/69 - OSNCP 1970, poz. 87; wyrok SN z 11.VIII.1972 r. I Cr 246/72, niepubl.). Z tego wynika, że wyłącznie legitymowany czynnie do dochodzenia zwrotu kosztów wynikłych z uszkodzenia ciała lub rozstroju zdrowia jest poszkodowany, choćby koszty te zostały poniesione przez osoby trzecie, w tym rodziców.
Dlatego też zasądzenie od pozwanych solidarnie na rzecz powódki zwrotu kosztów poniesionych w związku ze zdarzeniem przez jej rodziców nie budzi zastrzeżeń, a odmienne wywody zaprezentowane w apelacji przez pozwanego sprzedawcę nie są do podzielenia.
Sąd Okręgowy ustalił odszkodowanie według cen z daty orzekania, a nie z chwili poniesienia wydatków (art. 363 § 2 k.c.), czego zdaje się nie zauważać powódka, co czyni, że zasądzenie ustawowych odsetek od ustalonej kwoty odszkodowania od daty wyroku nie jest sprzeczne z art. 455 k.c. i 481 k.c. (vide wyrok SN z 10.II.2000 r. II CKN 725/98 - OSNC 2000, nr 9, poz. 158).
Powyższe względy przemawiają za przyjęciem poglądu, że apelacje pozwanego sprzedawcy i powódki w zakresie rozstrzygnięcia o tym roszczeniu nie są trafne.
Powódka, co wynika z dokonanych ustaleń w oparciu o niekwestionowane opinie biegłych lekarzy, wymaga dożywotniej - 5 razy w tygodniu, po 2 godziny dziennie - rehabilitacji ruchowej z udziałem osoby trzeciej specjalisty, co pociąga za sobą dodatkowe wydatki. Ponadto wymaga zakupu materiałów higienicznych w związku z zaburzeniami fizjologicznymi, jak i dalszych stomatologicznych zabiegów operacyjnych, co także pociąga za sobą dodatkowe wydatki.
Przeciętny koszt rehabilitacji ruchowej wynosi w skali tygodnia - jak trafnie ustalił Sąd Okręgowy - 400 zł, co daje miesięcznie kwotę z tego tytułu ponad 1.500 zł.
To już powoduje, że apelacja pozwanego sprzedawcy, iż renta uzupełniająca została zasądzona w zawyżonej wysokości, nie jest zasadna (...).
Mając powyższe na uwadze, Sąd Apelacyjny orzekł jak w wyroku na mocy art. 385, 386 § 1 k.p.c.
25.

	2000.02.09	wyrok	s.apel.	I ACa 69/00	PiM 2002/11/124
w Krakowie
1. Dowodzenie konkretnego zawinienia w "procesach lekarskich" łączy się z określonymi trudnościami dowodowymi co do ścisłego i pewnego wskazania zdarzenia, w wyniku którego organizm pacjenta został zainfekowany wirusem wzw typu "B".
2. Na gruncie tzw. dowodu prima facie ustalony przez sąd zespół okoliczności faktycznych, uzasadnia przyjęcie adekwatnego związku przyczynowego pomiędzy hospitalizacją pacjenta w szpitalu i niedołożeniem tam należytej staranności w przestrzeganiu reżimu sanitarnego, a późniejszym zachorowaniem na żółtaczkę.
	Nesterowicz M.	glosa	P		PiM  2002/11/128 - t.1 
Glosa do wyroku s.apel. z dnia 9 lutego 2000 r., I ACa 69/00.
Stan epidemiczny w szpitalu świadczy [...] o winie własnej szpitala jako osoby prawnej (czy w dawnym systemie prawnym zakładów opieki zdrowotnej Skarbu Państwa).
Aby [...] dowód ["prima facie"] przeprowadzić, musi być spełnionych kilka przesłanek: 1) zdarzenie nie miałoby miejsca, gdyby pozwany dołożył należytej staranności, 2) istnieje duże prawdopodobieństwo, że zdarzenie nastąpiło w czasie, gdy powód znajdował się pod kontrolą pozwanego, 3) zachowanie się powoda w tej sytuacji było bierne, aby nie można było wyprowadzić wniosku, że sam sobie wyrządził szkodę. Jeżeli przesłanki te są spełnione można wnioskować, że szkoda powstała w wyniku niedbalstwa pozwanego (lekarza, szpitala). Zachodzi wtedy domniemanie jego winy i związku przyczynowego, które ten może obalić wskazując np., że szkoda powstać mogła z innych przyczyn, za które on nie ponosi odpowiedzialności.
Nie ma przeszkód, aby bez zmiany ustawodawstwa dowód ["prima facie"] stosować na podstawie art. 231 k.p.c. Sąd może korzystać nie tylko z dowodów bezpośrednich i absolutnie pewnych, lecz także z dowodów pośrednich o dużym stopniu prawdopodobieństwa; może uznać za ustalone fakty, mające istotne znaczenie dla rozstrzygnięcia sprawy, jeżeli wniosek taki można wyprowadzić z innych ustalonych faktów.

26.
Wyrok Sądu Najwyższego - Izba Cywilna
z dnia 21 maja 2003 r.
IV CKN 178/2001
Przepis art. 429 kc nie ma zastosowania do odpowiedzialności Skarbu Państwa.

27.
Wyrok Sądu Najwyższego - Izba Cywilna i Administracyjna
z dnia 27 maja 1985 r.
I CR 152/85
Posiadacz działający w obronie koniecznej może w razie potrzeby zaatakować osobę dokonującą zamachu i zastosować względem niej niezbędną przemoc, nawet jeżeli dobro chronione przez posiadacza przedstawia mniejszą wartość w porównaniu z dobrem zagrożonym zniszczeniem lub uszkodzeniem w obronie koniecznej. 
Sąd Najwyższy po rozpoznaniu sprawy z powództwa Witolda P. przeciwko Bolesławowi K. o ochronę dóbr osobistych i odszkodowanie na skutek rewizji(1) obu stron od wyroku Sądu Wojewódzkiego w Lublinie z dnia 12 grudnia 1984 r.
zmienił zaskarżony wyrok w części uwzględniającej powództwo oraz orzekającej o kosztach procesu (punkt: I, II, IV i V sentencji) w ten sposób, że oddalił powództwo w całości i zasądził od powoda na rzecz pozwanego kwotę 2.200 zł tytułem zwrotu kosztów procesu za pierwszą instancję; oddalił rewizję powoda; zasądził od powoda na rzecz pozwanego kwotę 2.000 zł tytułem zwrotu kosztów instancji rewizyjnej.
Uzasadnienie
Powód domagał się zakazania pozwanemu naruszania nietykalności cielesnej oraz znieważania powoda, zobowiązania pozwanego do przeproszenia w lokalnej prasie za pobicie i zniewagę, zasądzenia od pozwanego odszkodowania w kwocie 5.000 zł za zniszczone okulary i zegarek oraz kwoty 50.000 zł tytułem zadośćuczynienia za doznaną krzywdę, a ponadto nakazanie pozwanemu uiszczenia na rzecz Polskiego Czerwonego Krzyża kwoty 45.000 zł. Sąd Wojewódzki zobowiązał pozwanego do przeproszenia powoda - przez zamieszczenie odpowiedniego oświadczenia w dzienniku „Kurier Lubelski” - za naruszenie nietykalności cielesnej w dniu 11 lipca 1984 r., zasądził na rzecz powoda 1.800 zł i oddalił powództwo w pozostałej części, przy czym ustalił, co następuje: Pozwany uprawiał od 1981 r. działkę rolną o powierzchni 2,15 ha położonej w J. Działkę tę otrzymał w posiadanie od Marii K. Między Marią K. a Anną K. toczyły się sprawy sądowe o dział spadku, a następnie o wydanie działki. Ta ostatnia sprawa zakończyła się wyrokiem Sądu Rejonowego w Lublinie z dnia 30 stycznia 1984 r. nakazującym eksmisję Marii K. wraz z osobami i rzeczami prawa jej reprezentującymi.
W dniu 11 lipca 1984 r. komornik Sądu Rejonowego w Lublinie przybył na miejsce do J. celem wykonania wyroku. Przy czynnościach komornika uczestniczył m.in. powód jako świadek. Po wykonaniu przez komornika czynności egzekucyjnych, a więc wyznaczeniu działki, wytyczeniu granicy, wprowadzeniu Anny K. w posiadanie tej działki, ta ostatnia poleciła traktorzyście zaorać działkę. W czasie tej orki przybył na miejsce pozwany Bolesław K., a widząc, że jego uprawy są zaorywane, w drodze perswazji starał się przekonać traktorzystę i siedzącego przy nim powoda o szkodliwości niszczenia przyszłych plonów. Rozmowa toczyła się spokojnie, bez obelżywych słów. Traktorzysta obawiając się konfliktu, odmówił dalszej orki, zjechał ciągnikiem na drugi koniec działki i zszedł z ciągnika. Wówczas powód z własnej inicjatywy przejął ciągnik od traktorzysty i zaczął kontynuować orkę. Dojechał do miejsca, gdzie stał pozwany. Pozwany w celu wymuszenia na powodzie, aby zatrzymał ciągnik i zaprzestał orki, chwycił z drzwi ciągnika i szarpnął nimi, wskutek czego drzwi te zostały wyrwane z prowadnic. Powód, nie zatrzymując ciągnika, podtrzymywał drzwi ręką i noga. W czasie tej szarpaniny uległy rozbiciu okulary przeciwsłoneczne powoda, a odłamki szkła skaleczyły go w policzek. Powód wówczas przerwał orkę i zjechał ciągnikiem na drugi koniec działki, a następnie udał się na posterunek MO, by zgłosić o zajściu.
Sąd Wojewódzki zważył, co następuje:
Rozstrzygnięcie sprawy wymaga przede wszystkim rozważenia kwestii, czy działanie pozwanego było bezprawne w rozumieniu art. 24 kc, pozwany bowiem broni się zarzutem, że działał w ramach dozwolonej prawem ochrony posiadania, a więc obrony koniecznej.
Pozwany niewątpliwie był posiadaczem przedmiotowej działki, skoro działkę tę uprawiał co najmniej od 1981 r. na swoją rzecz i na swój rachunek. Okoliczność, czy wiedział o toczących się między Anną K. i Marią K., która oddała mu działkę w posiadanie, sprawach sądowych, jak również o wyniku tych spraw, jest bez znaczenia, gdyż przepis art. 343 kc pozwala posiadaczowi stosować obronę konieczną bez względu na to jaki charakter ma posiadanie, a więc także w wypadku posiadania wadliwego, niezgodnego z prawem. Działanie powoda, który orkę rozpoczął z własnej inicjatywy bez pozwolenia Anny K., było samowolne. Pozwany nie był stroną w sprawie, a wydanie działki i wyrok eksmisyjny nie dotyczył jego osoby. W tych więc warunkach pozwany miał prawo zastosować obronę konieczną w celu odparcia naruszenia swego posiadania, nie mógł jednak stosować siły. Skoro pozwany chciał siłą zmusić powoda do zaprzestania orki, działanie jego należy uznać za bezprawnie w rozumieniu art. 24 kc.
W czasie tego działania naruszona została nietykalność cielesna powoda, dlatego Sąd uznał żądanie powoda zobowiązania pozwanego do dokonania przeprosin przez zamieszczenie stosownego oświadczenia w lokalnej prasie za zasadne. Bezzasadne jednak jest żądanie zakazu dalszych naruszeń.
Co do odszkodowania za zniszczone okulary, to Sąd przyjął żądanie to za zasadne do wysokości 1.800 zł. Co do zasądzenia zadośćuczynienia, to wobec znikomości doznanej krzywdy Sąd przyjął, że żądanie to nie może być uwzględnione.
Niezasadne jest również, zdaniem Sądu, żądanie powoda nakazania uiszczenia przez pozwanego na rzecz Polskiego Czerwonego Krzyża kwoty 45.000 zł.
Od wyroku Sądu Wojewódzkiego wniosły rewizje(2) obie strony.
Powód domagał się zmiany wyroku w części oddalającej powództwo i uwzględnienia powództwa w całości, zarzucając naruszenie art. 415, 445 i 448 kc oraz sprzeczność istotnych ustaleń sądu z treścią zebranego w sprawie materiału.
Pozwany natomiast wnosił o zmianę zaskarżonego wyroku, o ile uwzględniono nim powództwo, i oddalenie powództwa w całości. Zarzucał naruszenie art. 24, 343 i 423 kc oraz sprzeczność z materiałem dowodowym ustalenia, że swym działaniem przekroczył granice obrony koniecznej.
Rozważenia wymaga najpierw rewizja pozwanego jako dalej idąca, bo kwestionująca zasadę całego powództwa.
W świetle okoliczności sprawy za trafny należy uznać pogląd Sądu Wojewódzkiego, że pozwany był posiadaczem działki, do której zaorania przystąpił powód w dniu 11 lipca 1984 r. Niesporne jest, że powództwo o wydanie działki w sprawie Sądu Rejonowego w Lublinie nie było skierowane przeciwko pozwanemu. Nie dotyczył go zatem wyrok wydany w tej sprawie i nie był nim związany.
Ustanowiony w art. 342 kc zakaz naruszenia posiadania ma charakter bezwzględny, chroni każde posiadanie i odnosi się także do osoby uprawnionej, a więc nawet właścicielowi nie wolno naruszać posiadania wykonywanego bezprawnie przez inną osobę względem jego rzeczy. Zgodnie z art. 343 kc posiadacz może zastosować obronę konieczną, ażeby odeprzeć samowolne naruszenie posiadania. Działania w obronie koniecznej dotyczy art. 423 kc.
W świetle powołanego art. 342 kc postępowanie powoda polegające na zaorywaniu działki posiadanej przez pozwanego było niezgodne z przedmiotowym porządkiem prawnym. Stanowiło ono zamach w rozumieniu art. 423 kc, gdyż zmierzało do zmiany istniejącego stanu rzeczy i wytworzenia takiego stanu, który przed zamachem nie istniał. Okoliczności sprawy wskazują, że zamach ten był bezpośredni, gdyż sprawca urzeczywistniał swoje działanie, oraz że był on skierowany na dobro pozwanego. Należy zatem podzielić pogląd sądu pierwszej instancji, że pozwany odpierając ten zamach działał w obronie koniecznej.
Ustawodawca w art. 423 kc nie stwierdza wyraźnie, że obrona konieczna jest działaniem prawnym. Przepis ten jednak został umieszczony w tytule VI księgi trzeciej kodeksu cywilnego, traktującym o czynach niedozwolonych. Jeżeli zatem tam jest mowa o obronie koniecznej, której przedsięwzięcie nie uzasadnia odszkodowania, należy dojść do wniosku, że obrona konieczna jest „czynem dozwolonym”, a więc prawnym.
Z podstawy faktycznej wyroku wynika, że pozwany, odpierając zamach na swe dobro, nie przekroczył granic obrony koniecznej. Usiłował on najpierw perswazją skłonić powoda do zaniechania zamachu i dopiero, gdy próba ta okazała się bezskuteczna, zastosował kontrakcję, która zmusiła tego ostatniego do zjechania z pola. O tym, czy obrona była „konieczna”, decydują konkretne okoliczności oceniane według reguł doświadczenia życiowego. Reguły te wskazują, że w okolicznościach sprawy zaatakowanie powoda było konieczne do doprowadzenia do zaniechania przez niego zamachu.
Błędny jest pogląd Sądu Wojewódzkiego, że pozwany w celu odparcia naruszenia swego posiadania nie mógł stosować siły, wobec czego jego działanie należy uznać za bezprawne.
Z istoty obrony koniecznej zmierzającej do odparcia zamachu wynika, że posiadacz może w razie potrzeby zastosować niezbędną przemoc, nawet jeżeli dobro chronione przez posiadacza przedstawia mniejszą wartość w porównaniu z dobrem zagrożonym zniszczeniem lub uszkodzeniem w obronie koniecznej.
W rezultacie należy dojść do wniosku, że działanie pozwanego nie było bezprawne. Nie można mu także przypisać winy, gdyż w warunkach jego działania brak jest cech stanowiących element obiektywny winy. Bezzasadne z tej przyczyny są roszczenia powoda oparte na art. 24 kc, a także jego roszczenia o odszkodowanie i zadośćuczynienie dochodzone na podstawie przepisów o czynach niedozwolonych. Rewizja(3) pozwanego jest zatem uzasadniona.
Z przyczyn wyżej wskazanych za bezpodstawną trzeba natomiast uznać rewizję powoda, przy czym należy dodać, co następuje:
Polemika rewidującego z ustaleniami dokonanymi przez sąd pierwszej instancji zmierzająca do wykazania m.in., że odniósł on znacznie większe szkody na osobie, nie może stanowić skutecznej podstawy rewizyjnej. Sąd Wojewódzki bowiem wskazał wyraźnie, na jakich dowodach oparł ustalenia istotnych dla rozstrzygnięcia faktów, i wyczerpująco wyjaśnił, dlaczego odrzucił zeznania powoda, przy czym wszechstronnie rozważył zebrany materiał. Swobodna ocena zeznań należy do Sądu i nie została przekroczona, gdyż wyciągnięte z tych zeznań wnioski są prawidłowe.
Z tych wszystkich względów Sąd Najwyższy orzekł jak w sentencji (art. 387, 390 kpc).

28.
Wyrok Sądu Najwyższego - Izba Cywilna
z dnia 15 marca 1976 r.
IV CR 68/76
Tylko zakres powierzonych nauczycielowi przez władze szkolne czynności rozstrzyga o tym, czy zajęcia prowadzone z młodzieżą przez nauczyciela będącego nieetatowym instruktorem ZHP wchodzą w zakres tych czynności (art. 417 § 1 kc).
W razie ustalenia, że zajęcia te nie należały do obowiązków pracowniczych nauczyciela, nie zachodzi przewidziane w art. 120 § 1 kodeksu(1) pracy wyłączenie odpowiedzialności nauczyciela za szkodę wyrządzoną dziecku w czasie prowadzonych zajęć harcerskich. Tolerowanie przez władze szkolne na terenie szkoły przechowywania, czy też posługiwania się materiałami wybuchowymi niebezpiecznymi dla życia i zdrowia ludzi i dostępnych dla młodzieży szkolnej, stanowi rażące niedopełnienie obowiązków ze strony władz szkolnych.
Od obowiązku tego odpowiedzialni funkcjonariusze administracji szkolnej nie mogą uchylić się przez wykazanie, że materiały wybuchowe wprowadzone zostały na teren szkoły przez osobę, która uczyniła to poza zakresem powierzonych jej obowiązków służbowych. Zachowanie się małoletniego poszkodowanego, któremu z powodu wieku winy przypisywać nie można (art. 426 kc), może stosownie do art. 362 kc uzasadniać zmniejszenie odszkodowania należnego od osoby odpowiedzialnej za szkodę na podstawie winy - w tym także od Skarbu Państwa odpowiadającego za szkodę wyrządzoną przez funkcjonariusza państwowego przy wykonywaniu powierzonej mu czynności (art. 417 § 1 kc).
Sąd Najwyższy, po rozpoznaniu sprawy z powództwa Czesława P. przeciwko Skarbowi Państwa (Urzędowi Miasta i Gminy w W.) i Wacławowi R. o odszkodowanie, na skutek rewizji powoda i pozwanego Skarbu Państwa od wyroku Sądu Wojewódzkiego w Opolu z dnia 13 grudnia 1975 r.
I. zmienił zaskarżony wyrok w ten sposób, że:
1. zasądził na rzecz powoda solidarnie od Skarbu Państwa (Urzędu Miasta i Gminy w W.) i Wacława R. kwotę zł 5.000 z 8% od dnia 1 sierpnia 1975 r., a ponadto od Skarbu Państwa (Urzędu Miasta i Gminy w W.) dalszą kwotę zł 18.000 z 8% od tej daty;
2. ustalił, że obaj pozwani odpowiedzialni są wobec powoda za dalsze szkody, które mogą w przyszłości nastąpić jako skutki wypadku, któremu powód uległ w dniu 20 października 1974 r. w szkole w S., a do którego przyczynił się w 1/4 części;
3. zasądził od pozwanego Skarbu Państwa na rzecz powoda kwotę 1.400 zł tytułem zwrotu kosztów procesu w I instancji, a od powoda z zasądzonego mu roszczenia na rzecz Skarbu Państwa (Kasy Sądu Wojewódzkiego w Opolu) kwotę 415 zł tytułem częściowego zwrotu opłat sądowych, od uiszczenia których był zwolniony;
4. odstąpił od obciążenia pozwanego Wacława R. kosztami procesu w I instancji;
II. w pozostałej części powództwo i obie rewizje oddalił;
III. zasądził na rzecz powoda od pozwanego Skarbu Państwa kwotę 500 zł tytułem zwrotu kosztów postępowania rewizyjnego, a odstąpił od obciążenia tymi kosztami pozwanego Wacława R.
Uzasadnienie
Powód domagał się w pozwie wniesionym przeciwko Skarbowi Państwa i Wacławowi R. zasądzenia kwoty 30.000 zł tytułem zadośćuczynienia, twierdząc, że w czasie zajęć prowadzonych na terenie szkoły przez pozwanego jako nauczyciela doznał ciężkich obrażeń prawej ręki wskutek wybuchu skonstruowanej przez pozwanego mieszaniny wybuchowej.
Skarb Państwa wniósł o oddalenie powództwa, zarzucając, że wypadek został spowodowany przez pozwanego Wacława R., który prowadził z dziećmi zajęcia jako społeczny instruktor harcerski. Zajęcia te nie wchodziły w zakres obowiązków pozwanego jako nauczyciela.
Pozwany Wacław R. wniósł także o oddalenie powództwa i zarzucił, że wypadek nastąpił z wyłącznej albo przeważającej winy powoda.
Sąd Wojewódzki w Opolu zasądził od pozwanego Skarbu Państwa kwotę 10.000 zł, a w pozostałej części przeciw temu pozwanemu i w całości przeciw pozwanemu Wacławowi R. powództwo oddalił. Sąd ustalił, że pozwany był zatrudniony w szkole podstawowej „na pół etatu” jako nauczyciel emerytowany. Prowadził on także kółka zainteresowań i drużynę harcerską. W dniu 26 listopada 1974 r. przygotowywał drużynę do wizytacji komendanta ZHP. Na tę okazję wykonał urządzenie mające imitować armatę i przygotował mieszaninę wybuchową. Powód, liczący wówczas 12 lat, spowodował wybuch uderzając iglicą w tuleję, w której znajdowała się mieszanina. Wskutek tego doznał poważnych obrażeń prawej ręki, których następstwem są blizny powierzchni dłoniowej z zanikami mięśni, zgrubienie podstawy kości prawego śródręcza, ograniczenie ruchomości stawu nadgarstkowego, przy czym istnieje możliwość rozwinięcia się zmian zwyrodnieniowych stawów prawego nadgarstka. Bezpośrednio po wypadku, przez około 4 tygodnie, powód mógł odczuwać silne, a przez dwa dalsze miesiące, mierne bóle. Zdaniem Sądu kwota 10.000 zł jest odpowiednim zadośćuczynieniem. Powództwo przeciwko pozwanemu Wacławowi R. ulega oddaleniu na podstawie art. 120 § 1 kodeksu pracy. Od tego wyroku rewizję(1) wniósł powód i Skarb Państwa. Powód domagał się zmiany zaskarżonego wyroku i uwzględnienia powództwa w całości w stosunku do obu pozwanych, natomiast Skarb Państwa domagał się zmiany zaskarżonego wyroku i oddalenia powództwa w stosunku do Skarbu Państwa albo uchylenia i przekazania sprawy Sądowi Wojewódzkiemu do ponownego rozpoznania.
Sąd Najwyższy zważył, co następuje:
Przede wszystkim wymaga rozważenia rewizja Skarbu Państwa, ponieważ podważa ona samą zasadę odpowiedzialności tego pozwanego. Pogląd swój uzasadnia skarżący twierdzeniem, że pozwany Wacław R. prowadził zajęcia harcerskie jako instruktor Związku Harcerstwa Polskiego, a więc nie działał w charakterze pracownika szkoły, w związku z czym nie można przyjąć, że wyrządził powodowi szkodę przy wykonywaniu powierzonej mu przez szkołę czynności. Zdaniem skarżącego, usprawiedliwia to wniosek, że nie zachodzą przesłanki odpowiedzialności Skarbu Państwa przewidziane w art. 417 § 1 kc.
Twierdzeniu skarżącego, że w ustalonym stanie faktycznym nie można - wbrew stanowisku Sądu Wojewódzkiego - uznać, że pozwany Wacław R. wyrządził powodowi szkodę przy wykonywaniu powierzonych mu przez szkołę czynności, nie można odmówić słuszności. Z zebranego w sprawie materiału nie wynika bowiem, że powierzone pozwanemu Wacławowi R., jako emerytowanemu nauczycielowi w niepełnym wymiarze godzin, na podstawie umowy o pracę zajęcia dydaktyczne obejmowały także czynności instruktora harcerskiego. Tylko zaś w takim wypadku można byłoby uważać, że prowadzenie przez pozwanego zajęć harcerskich wchodzi w zakres czynności powierzonych mu jako funkcjonariuszowi szkoły w rozumieniu art. 417 kc.
Byłoby tak np. wtedy, gdyby pozwany Wacław R. został zatrudniony przez szkołę jako nauczyciel - etatowy instruktor ZHP w znaczeniu określonym w wytycznych Ministra Oświaty i Wychowania oraz Naczelnika Związku Harcerstwa Polskiego z dnia 22 lipca 1975 r. w sprawie powoływania i pracy nauczycieli - etatowych instruktorów ZHP (Dz. Urz. Ministra Oświaty i Wychowania 1975 r. Nr 7 poz. 76). Jednakże, jak wynika z treści zebranego w sprawie materiału, pozwany nie był nauczycielem - etatowym instruktorem ZHP, gdyż prowadził zajęcia harcerskie z młodzieżą jako instruktor ZHP w rozumieniu § 12 i nast. zarządzenia(2) Ministra Spraw Wewnętrznych z dnia 18 września 1975 r. w sprawie ustalenia i ogłoszenia statutu stowarzyszenia wyższej użyteczności „Związek Harcerstwa Polskiego” (M. P. 1975 r. Nr 31 poz. 194).
Jak wynika więc z powyższych rozważań, tylko zakres powierzonych nauczycielowi przez władze szkolne czynności rozstrzyga o tym, czy zajęcia prowadzone z młodzieżą przez nauczyciela będącego nieetatowym instruktorem ZHP wchodzą w zakres tych czynności (art. 417 § 1 kc).
W razie ustalenia, że zajęcia te nie należały do obowiązków pracowniczych nauczyciela, nie zachodzi przewidziane w art. 120 § 1 kodeksu(3) pracy wyłączenie odpowiedzialności nauczyciela za szkodę wyrządzoną dziecku w czasie prowadzonych zajęć harcerskich. Jednakże nie rozstrzyga to jeszcze w sensie negatywnym o odpowiedzialności Skarbu Państwa za tego rodzaju szkodę.
Skarb Państwa odpowiada bowiem nie tylko za bezpośredniego sprawcę nieszczęśliwego wypadku, ale także za innych swoich funkcjonariuszy, którzy przez niedopełnienie swoich obowiązków doprowadzili do sytuacji, w której powstanie takiego wypadku stało się możliwe. Nie można zaś zaprzeczyć, że tolerowanie przez władze szkolne na terenie szkoły przechowywania, czy też posługiwania się materiałami wybuchowymi niebezpiecznymi dla życia i zdrowia ludzi i dostępnymi dla młodzieży szkolnej, stanowi rażące niedopełnienie obowiązków ze strony władz szkolnych. Władzom tym nie może być bowiem obojętne narażenie życia i zdrowia młodzieży przez kogokolwiek na terenie szkoły. Dlatego powinny one mieć wgląd we wszystkie zajęcia prowadzone z młodzieżą na terenie szkoły szczególnie pod kątem widzenia kontroli nad stanem bezpieczeństwa. Od obowiązku tego odpowiedzialni funkcjonariusze administracji szkolnej nie mogą uchylić się przez wykazanie, że materiały wybuchowe wprowadzone zostały na teren szkoły przez osobę, która uczyniła to poza zakresem powierzonych jej obowiązków służbowych.
Z tych przyczyn - mimo częściowo błędnego uzasadnienia - zaskarżony wyrok odpowiada w ostatecznym wyniku prawu. Dlatego Sąd Najwyższy rewizję Skarbu Państwa oddalił z braku uzasadnionych podstaw rewizyjnych (art. 387 kpc).
Przechodząc do rewizji powoda, Sąd Najwyższy przede wszystkim uznał za uzasadniony z przyczyn omówionych już wyżej zarzut, że Sąd Wojewódzki nie miał, w okolicznościach niniejszej sprawy, podstaw do oddalenia powództwa przeciwko pozwanemu Wacławowi R. Odmienny pogląd Sądu stanowi naruszenie przepisu art. 120 § 1 kodeksu pracy, co słusznie zarzuca powód.
Prowadzi to, na podstawie art. 390 § 1 kpc, do zmiany zaskarżonego wyroku w stosunku do pozwanego Wacława R. Także i w pozostałej części rewizja powoda nie jest pozbawiona słuszności, gdyż w ustalonym przez Sąd Wojewódzki stanie faktycznym sprawy, żadną miarą nie można uznać kwoty 10.000 zł za stosowne zadośćuczynienie. Zarówno rodzaj doznanych przez powoda obrażeń, ich trwały charakter, jak też wyjątkowo duże nasilenie cierpień i poczucie krzywdy uzasadniały, zdaniem Sądu Najwyższego, przyznanie powodowi zadośćuczynienia w kwocie 30.000 zł. Odmienne rozstrzygnięcie Sądu Wojewódzkiego narusza przepis art. 445 § 1 kc i uzasadnia jego zmianę.
Jednakże wysokość należnego powodowi odszkodowania ulega obniżeniu na podstawie art. 362 kc, ponieważ powód przyczynił się do wypadku przez to, że wykorzystując nieobecność, pozwanego Wacława R. wyjął z szafy niebezpieczne urządzenie i spowodował wybuch. Wprawdzie powód liczył wówczas 12 lat i nie można wymagać od niego pełnego rozeznania niebezpieczeństwa, jednakże Sąd Najwyższy wyjaśnił w sposób wiążący w uchwalonej w dniu 20 września 1975 r. (III CZP 8/75 OSNCP 1976/7-8 poz. 151) zasadzie prawnej, że zachowanie się małoletniego poszkodowanego, któremu z powodu wieku winy przypisać nie można (art. 426 kc), może stosownie do art. 362 kc uzasadnić zmniejszenie odszkodowania należnego od osoby odpowiedzialnej za szkodę na podstawie art. 436 kc. Zasadę tę stosuje się także do odpowiedzialności za szkodę na podstawie winy - w tym także do odpowiedzialności Skarbu Państwa za szkodę wyrządzoną przez funkcjonariusza państwowego przy wykonywaniu powierzonej mu czynności (art. 417 § 1 kc). Nie ma bowiem żadnych podstaw ani faktycznych, ani prawnych do różnicowania sytuacji w zależności od tego, na jakiej podstawie prawnej opiera się odpowiedzialność dłużnika.
Przepis art. 362 kc wiąże skutki przyczynienia się poszkodowanego z samym faktem przyczynienia się do powstania lub zwiększenia szkody, a nie z tym, czy przyczynienie miało charakter zawiniony. Stopień winy obu stron ma jedynie znaczenie dla oceny stopnia, w jakim odszkodowanie powinno ulec zmniejszeniu. Oceniając ustalone przez Sąd Wojewódzki okoliczności wypadku, jak również stopień winy powoda ze względu na jego wiek Sąd Najwyższy uznał, że powód przyczynił się do wypadku w 1/4 części i w takim stopniu obniżył należne mu odszkodowanie, zasądzając z tytułu zadośćuczynienia kwotę zł 23.000. Sąd Najwyższy miał przy tym na uwadze, że ze względu na okoliczności wypadku, rodzaj winy pozwanego Wacława R. i jego stan majątkowy zasady współżycia społecznego wymagają ograniczenia odpowiedzialności tego pozwanego do wysokości 5.000 zł (art. 440 kc) i dlatego w pozostałej wysokości powództwo przeciwko niemu oddalił.
Sąd Najwyższy wychodząc na mocy art. 381(4) kpc poza granice rewizji powoda uznał za stosowne ustalić w sentencji wyroku, że w razie wystąpienia w przyszłości dalszych szkód z tego wypadku pozwani będą ponosić za nie odpowiedzialność. Jak bowiem wynika z opinii biegłego lekarza chirurga, kalectwo powoda może się w przyszłości zwiększyć w wypadku rozwinięcia się zmian zwyrodnieniowych stawów nadgarstka prawego. Skoro więc rokowania na przyszłość są niepomyślne i zachodzi realna obawa powstania dalszych szkód, przeto w tej sytuacji w celu ochrony praw powoda ustalenie odpowiedzialności pozwanych za te ewentualne przyszłe szkody jest celowe (art. 189 kpc).
Zmiana zaskarżonego wyroku spowodowała także konieczność odpowiednich zmian rozstrzygających o kosztach procesu i opłatach sądowych.
W pozostałej części - z uwagi na przyczynienie się powoda - rewizja ulega oddaleniu (art. 387 kpc).

29.
Uchwała Składu Siedmiu Sędziów Sądu Najwyższego - Izba Cywilna
z dnia 20 września 1975 r.
III CZP 8/75
Zachowanie się małoletniego poszkodowanego, któremu z powodu wieku winy przypisać nie można (art. 426 kc), może stosownie do art. 362 kc uzasadniać zmniejszenie odszkodowania należnego od osoby odpowiedzialnej za szkodę na podstawie art. 436 kc.
Sąd Najwyższy z udziałem Prokuratora Prokuratury Generalnej PRL, Z. Jędrzejczaka, w sprawie z powództwa Anny K. przeciwko Państwowemu Zakładowi Ubezpieczeń (Inspektorat Powiatowy w T.) i Władysławowi S. o odszkodowanie po rozpoznaniu na posiedzeniu jawnym zagadnienia prawnego przekazanego przez Sąd Najwyższy na posiedzeniu w dniu 27 stycznia 1975 r. do rozstrzygnięcia składowi siedmiu sędziów Sądu Najwyższego:
„Czy zachowanie się małoletniego poszkodowanego, które przyczyniło się do powstania szkody, może stanowić podstawę (z art. 362 kc) obniżenia odszkodowania należnego od osób odpowiedzialnych za szkodę stosownie do art. 436 kc?”
uchwalił i postanowił wpisać do księgi zasad prawnych następującą zasadę prawną.
Uzasadnienie
Z ustalonego w sprawie stanu faktycznego, na tle którego powstało zagadnienie objęte przedstawionym pytaniem, wynika, że osobą poszkodowaną dochodzącą naprawienia szkody jest trzyletnie dziecko. Podniesiona więc przez Sąd Najwyższy w zwykłym składzie wątpliwość na tle wykładni art. 362 kc dotyczy - chociaż samo sformułowanie pytania ograniczenia takiego nie zawiera - wyłącznie sytuacji, gdy do powstania szkody przyczynia się poszkodowany małoletni, któremu z powodu wieku nie można przypisać winy, i w takim tylko zakresie przedstawione zagadnienie jest przedmiotem niniejszej uchwały.
Tak ujęte zagadnienie stanowi pewien aspekt bardziej ogólnego problemu występującego na gruncie wykładni art. 362 kc i sprowadzającego się do podstawowego pytania, czy wina poszkodowanego stanowi niezbędną przesłankę stosowania art. 362 kc. Problem ten występujący również pod rządem kodeksu zobowiązań z 1933 r. (art. 158 § 2(1)) był i jest nadal przedmiotem licznych kontrowersji w doktrynie i wywołuje rozbieżności w orzecznictwie sądów.
Do udzielenia odpowiedzi na przedstawione pytanie zbędne jest, oczywiście, rozważenie całości występującej tu bogatej problematyki. Sąd Najwyższy ogranicza się do rozważenia zagadnienia objętego treścią pytania, a zatem odnoszącego się do wykładni art. 362 kc, wyłącznie na gruncie stanu faktycznego, w którym odpowiedzialność osoby zobowiązanej do naprawienia szkody wyrządzonej małoletniemu, któremu winy przypisać nie można, kształtuje się na podstawie art. 436 kc. Poza zasięgiem uchwały i poniższych rozważań pozostają więc zagadnienia występująca na tle wykładni i stosowania art. 362 kc, gdy osoba zobowiązana do naprawienia szkody odpowiada na innych podstawach prawnych, a zwłaszcza takich, które przewidują odpowiedzialność za szkodę na zasadzie winy.
Zagadnienie objęte pytaniem było przedmiotem rozważań Sądu Najwyższego na gruncie przepisów kodeksu zobowiązań z 1933 r. w uchwale Składu Siedmiu Sędziów z dnia 11 stycznia 1960 r. 1 CO 44/59 (OSN 1960/IV poz. 92), której sentencja ma następujące brzmienie: „Okoliczność, że wyłączną przyczyną powstania szkody, o której mowa w art. 152 i 153 kz, jest zachowanie się poszkodowanego, któremu ze względu na jego wiek winy przypisać nie można, nie zwalnia od odpowiedzialności przewidzianej w tych przepisach, uzasadnia jednak odpowiednie zmniejszenie wysokości odszkodowania na podstawie art. 158 § 2 kz”.
Odpowiednikiem przepisów art. 152 i 153 kz są regulujące tę samą materię przepisy art. 435 i 436 kc, których treść normatywna w zakresie rozważanego zagadnienia nie uległa w stosunku do uchylonych przepisów kz zmianie. To samo dotyczy art. 362 kc, który w zasadzie powtarza treść uchylonego art. 158 § 2 kz, a wprowadzenie dodatkowego sformułowania precyzującego zakres odpowiedniego zmniejszenia odszkodowania stosownie do „stopnia winy obu stron” pozostaje bez wpływu na ocenę założonego w pytaniu stanu faktycznego, w którym odpowiedzialność za szkodę jest oparta nie na zasadzie winy, lecz ryzyka.
W tych warunkach, skoro wejście w życie kodeksu cywilnego nie spowodowało w zakresie rozważanej tu problematyki zmiany stanu prawnego, należy uznać za prawidłowy pogląd wyrażony w orzecznictwie Sądu Najwyższego, że przyjęta w uchwale z dnia 11 stycznia 1960 r. zasada prawna zachowała aktualność po dniu 1 stycznia 1965 r. (por. wyrok SN z dnia 20 stycznia 1970 r. II CR 624/69 OSNCP 1970/9 poz. 163 i wyrok SN z dnia 3 czerwca 1974 r. II CR 786/73).
Należy mieć na uwadze, że teza przyjęta w uchwale z dnia 11 stycznia 1960 r. ma za przedmiot zagadnienie o tyle odmienne od obecnie rozważanego, że dotyczy nie częściowego przyczynienia się, lecz wyłącznego spowodowania szkody przez małoletniego poszkodowanego, któremu z powodu wieku nie można przypisać winy. Jednakże u podstawy obu tych zagadnień leży ten sam problem streszczający się w pytaniu, czy zachowanie się małoletniego poszkodowanego, któremu z powodu wieku nie można przypisać winy, może uzasadniać zmniejszenie odszkodowania przewidzianego w art. 436 kc (art. 153 kz) na podstawie art. 362 kc, jeżeli miało wpływ na powstanie lub rozmiar szkody. Wobec tożsamości problemu należy uznać, że uchwała z dnia 11 stycznia 1960 r. zawiera w swej tezie odpowiedź również na pytanie przedstawione w sprawie niniejszej.
Skoro w tych warunkach Sąd Najwyższy ponownie przedstawił powyższe zagadnienie składowi powiększonemu, rozumieć należy, że powziął wątpliwość co do prawidłowości poglądu wyrażonego w uchwale z dnia 11 stycznia 1960 r. na gruncie kodeksu cywilnego z 1964 r. i uznał za celowe zrewidowanie go przez skład powiększony Sądu Najwyższego.
Sąd Najwyższy w składzie obecnym, aprobując tezę wymienionej uchwały i udzielając na przedstawione pytanie odpowiedzi przytoczonej w sentencji, kierował się następującymi przesłankami.
W doktrynie, jak również w orzecznictwie, wyrażany jest niekiedy pogląd, że przyczynienie się poszkodowanego do szkody może uzasadniać zmniejszenie odszkodowania tylko wówczas, gdy jest zawinione.
Przyjęcie takiego poglądu prowadziłoby, oczywiście, do udzielenia na przedstawione pytanie odpowiedzi negatywnej i zbędne byłyby dalsze rozważania. Dlatego przede wszystkim należy ustosunkować się do tego poglądu. Otóż trzeba stwierdzić, że tak skrajny pogląd nie znajduje oparcia w treści przepisu art. 362 kc ani nie da się wysnuć z ogólnych zasad rządzących w dziedzinie odpowiedzialności cywilnej.
Nie wdając się w rozważania problemów leżących poza kręgiem zagadnień objętych przedstawionym pytaniem, mianowicie, czy i w jakich stanach faktycznych wina poszkodowanego mogłaby stanowić niezbędną przesłankę zmniejszenia odszkodowania, należy stwierdzić, że sformułowanie normy art. 362 kc nie upoważnia do przyjęcia wymienionego poglądu jako zasady. W szczególności nie przemawia za takim poglądem końcowe sformułowanie przepisu nakazujące uwzględnienie przy ocenie zakresu zmniejszenia odszkodowania zwłaszcza „stopnia winy obu stron”. Wynika z niego tylko to, że w razie istnienia winy zarówno sprawcy szkody, jak i poszkodowanego porównanie stopnia ich winy powinno stanowić okoliczność szczególnie istotną dla oceny rozmiaru obniżenia odszkodowania. Wskazówka ta nie ma zastosowania w sytuacji, gdy odpowiedzialność osoby zobowiązanej do naprawienia szkody nie jest oparta na zasadzie winy.
Za przyjęciem winy poszkodowanego jako niezbędnej przesłanki przyczynienia się do szkody nie przemawia również żadna z zasad ogólnych panujących w dziedzinie przepisów normujących obowiązek naprawienia szkody. Wprawdzie z przepisów kodeksowych wynika zasada odpowiedzialności za szkodę opartej na zasadzie winy w tym znaczeniu, że odpowiedzialność niezależna od winy (tzw. obiektywna) musi mieć podstawę w konkretnym przepisie prawa, jednakże zasada ta odnosi się do odpowiedzialności za szkodę wyrządzoną drugiej osobie i przenoszenie jej na inny teren obejmujący przyczynienie się poszkodowanego do własnej szkody byłoby bez wskazówki ustawowej dowolne.
Odrzucenie jako nieuzasadnionego poglądu przyjmującego winę poszkodowanego za konieczną przesłankę zastosowania art. 362 kc pozwala Sądowi Najwyższemu na rozważenie przedstawionego zagadnienia na płaszczyźnie wykładni przepisów art. 362 w powiązaniu z art. 436 (435) kc.
Przepis art. 436 kc w związku z art. 435 kc normuje szczególny rodzaj odpowiedzialności obiektywnej ciążącej na posiadaczach pojazdów komunikacyjnych poruszanych za pomocą sił przyrody. Przesłanką tej odpowiedzialności jest istnienie normalnego związku przyczynowego pomiędzy ruchem pojazdu mechanicznego a powstaniem szkody, nie ma natomiast znaczenia ani wina, ani bezprawność działania posiadacza pojazdu (w razie istnienia tych elementów zachodzi zbieg podstaw odpowiedzialności), przy czym odpowiedzialność posiadacza pojazdu może być uchylona tylko przez wykazanie jednej z trzech okoliczności, mianowicie, że przyczyną szkody była siła wyższa albo wyłącznie wina poszkodowanego lub osoby trzeciej, za którą posiadacz pojazdu nie ponosi odpowiedzialności.
Z powyższego unormowania wynika, że okoliczność, iż wyłączną przyczyną szkody było niezawinione zachowanie się poszkodowanego, nie zwalnia posiadacza od odpowiedzialności z art. 436 kc. Tak surowa odpowiedzialność uzasadniona jest szczególnym niebezpieczeństwem wywołanym przez ruch pojazdów mechanicznych, którego ryzyko powinien ponosić posiadacz pojazdu.
Jednakże surowość odpowiedzialności wyrażająca się w domniemaniu istnienia związku przyczynowego i ograniczeniu okoliczności egzoneracyjnych nie uzasadnia wniosku, że posiadacz pojazdu ma ponosić w całości skutki nie zawinionego zachowania się poszkodowanego. Takie stanowisko pozostawałoby w sprzeczności z samą konstrukcją odpowiedzialności opartej na zasadzie ryzyka wiążącego się z niebezpieczeństwem wynikającym z posługiwania się w komunikacji pojazdami mechanicznymi. Ryzyko to obciąża posiadacza pojazdu w zakresie, w jakim powstanie szkody objęte jest domniemaniem normalnego związku przyczynowego z ruchem pojazdu. Jeżeli przyczyna szkody jest mieszana i jej powstanie pozostaje częściowo w normalnym związku przyczynowym z zachowaniem się, choć nie zawinionym, poszkodowanego, obciążenie posiadacza pojazdu pełnym obowiązkiem naprawienia szkody wykraczałoby poza granice ciążącego na nim ryzyka i byłoby nieuzasadnione i krzywdzące. Prowadzi to do wniosku, że w takim wypadku powinno nastąpić odpowiednie zmniejszenie rozmiarów obowiązku naprawienia szkody na podstawie art. 362 kc, z tym jednak zastrzeżeniem, że przepis ten ma zastosowanie również wówczas, gdy niezawinione zachowanie się poszkodowanego stanowi wyłączną przyczynę powstania szkody. Okoliczność ta bowiem, jak to wyżej zostało wyjaśnione, nie uchyla domniemania istnienia normalnego związku przyczynowego pomiędzy ruchem pojazdu a szkodą i nie wyłącza odpowiedzialności posiadacza. Powyższe rozważania prowadzą do aprobaty tezy uchwały składu powiększonego Sądu Najwyższego i do zajęcia stanowiska wyrażonego w sentencji uchwały niniejszej.
Należy z naciskiem podkreślić, że związek przyczynowy zachodzący pomiędzy zachowaniem się poszkodowanego a powstaniem szkody musi być normalny w rozumieniu art. 361 § 1 kc. Przepis ten ma bowiem charakter normy ogólnej i jest miarodajny dla oceny istnienia związku przyczynowego we wszystkich przypadkach przewidzianych w kodeksie, chyba że przepis szczególny wskazuje inny sposób określenia zakresu związku przyczynowego. Konsekwencją takiego charakteru związku przyczynowego jest to, że zachowanie się nie zawinione poszkodowanego, którego normalnym następstwem jest powstanie szkody, musi być dotknięte jakąś obiektywną nieprawidłowością czy niezgodnością z powszechnie przyjętymi sposobami postępowania, postępowanie bowiem prawidłowe nie może pociągać za sobą powstania szkody jako normalnego skutku. Sąd Najwyższy nie podziela przeto odmiennych poglądów wyrażanych niekiedy w doktrynie.

30.
Wyrok Sądu Najwyższego - Izba Cywilna
z dnia 9 lipca 1998 r.
II CKN 835/97
Inwestor, który zlecił prowadzenie budowy i wykonywanie nadzoru inwestorskiego wyspecjalizowanemu przedsiębiorstwu, nie może skutecznie powołać się na przewidziane w art. 429 kc przesłanki zwolnienia od odpowiedzialności za szkodę wyrządzoną osobie trzeciej w trakcie budowy, w sytuacji gdy mógł z łatwością przewidzieć wystąpienie tej szkody już na etapie zatwierdzania projektu technicznego realizacji inwestycji.
Sąd najwyższy po rozpoznaniu w dniu 9 lipca 1998 r. na rozprawie sprawy z powództwa Franciszki C., Marii T. i Józefa G. przeciwko Spółdzielni Mieszkaniowej „P. (...)” w K. o zapłatę, na skutek kasacji pozwanej Spółdzielni Mieszkaniowej „P. (...)” w K. od wyroku Sądu Apelacyjnego w Krakowie z dnia 29 kwietnia 1997 r. sygn. akt (...)
oddalił kasację i zasądził na rzecz powódki Marii T. od pozwanej Spółdzielni Mieszkaniowej „P.(...)” w K. 500 zł tytułem zwrotu kosztów postepowania kasacyjnego
Uzasadnienie
Po ostatecznym sprecyzowaniu wysokości roszczeń powodowie domagali się solidarnego zasądzenia od pozwanych Spółdzielni Mieszkaniowej „P.” i K. Dyrekcji Inwestycji w K. następujących kwot: Franciszka C. 46.612 zł, Maria T. 53.150 zł i Józef G. 53.926 zł. Roszczenia te dotyczą odszkodowań za zniszczone ich domy podczas prowadzonych robót inwestycyjnych przy budowie Osiedla W.
Pozwani wnieśli o oddalenie powództwa.
Sąd Wojewódzki w Krakowie po ponownym rozpoznaniu sprawy wyrokiem z dnia 9 października 1996 r. zasądził od pozwanej Dyrekcji Inwestycji w K. na rzecz powodów Franciszki C. 43.563 zł, Marii T. 53.150 zł oraz na rzecz Józefa G. 52.091 zł, oddalił powództwo wobec tej pozwanej w pozostałym zakresie i w całości w stosunku do pozwanej Spółdzielni Mieszkaniowej. Według ustaleń tego sądu uszkodzenia należących do powodów domów powstały podczas prowadzenia prac budowlanych. Całość realizowania tej poważnej inwestycji Spółdzielnia Mieszkaniowa, będąca inwestorem głównym, zleciła wyspecjalizowanej firmie - Dyrekcji Inwestycji w K., jako inwestorowi zastępczemu o bardzo szerokich uprawnieniach, włącznie z prawem dysponowania otwartym przez spółdzielnię dla realizacji zadania inwestycyjnego Osiedla W. specjalnym rachunkiem bankowym. W trakcie prowadzenia prac budowlanych uszkodzeniu uległo kilka domów jednorodzinnych na skutek wykonywania liniowych głębokich wykopów. Właściciele ich otrzymali odszkodowania - poza trójką powodów. Ich roszczeń odszkodowawczych inwestor zastępczy nie przedstawił do realizacji Spółdzielni Mieszkaniowej do czasu ostatecznego rozliczenia budowy w 1990 r. Zgłoszenie tych roszczeń przez Dyrekcję Inwestycji w K. dopiero w 1991 r. było spóźnione, gdyż po formalnym rozliczeniu całości inwestycji, co uniemożliwiło Spółdzielni Mieszkaniowej pozyskanie dodatkowych środków finansowych na pokrycie tych odszkodowań.
W tym stanie rzeczy Sąd Wojewódzki uznał, że odpowiedzialność za szkodę z czynu niedozwolonego ponosi wyłącznie pozwana Dyrekcja Inwestycji w K. Natomiast brak jest podstaw do przypisania odpowiedzialności pozwanej Spółdzielni Mieszkaniowej. Spółdzielnia sama nie sprawowała nadzoru budowlanego, gdyż jego wykonywanie w całości zleciła inwestorowi zastępczemu. Inwestor ten powinien był albo usunąć uszkodzenie domów powodów, albo przedstawić spółdzielni w odpowiednim czasie ich roszczenia odszkodowawcze. Spóźnione ich przedstawienie - dokonane już po rozliczeniu inwestycji - spowodowało, że Spółdzielnia nie mogła uzyskać funduszy na ich pokrycie. W rezultacie więc winę za szkodę powodów ponosi pozwana Dyrekcja Inwestycji, natomiast powództwo przeciwko pozwanej Spółdzielni Mieszkaniowej sąd oddalił jako bezzasadne.
To orzeczenie Sądu Wojewódzkiego zaskarżyli apelacjami powodowie i pozwana Dyrekcja Inwestycji. Sąd Apelacyjny w Krakowie wyrokiem z dnia 29 kwietnia 1997 r. uwzględnił apelacje powodów i uznał, że odpowiedzialność za ich szkody w budynkach ponosi także pozwana Spółdzielnia Mieszkaniowa solidarnie wraz z inwestorem zastępczym - Dyrekcją Inwestycji w K., której apelacja kwestionująca zasadę jej odpowiedzialności została tymże wyrokiem oddalona.
To rozstrzygnięcie Sądu Apelacyjnego zaskarżyła kasacją pozwana Spółdzielnia Mieszkaniowa. Zarzuciła w niej błędną wykładnię art. 415 kc, której wynikiem było bezpodstawne przypisanie przez sąd jej odpowiedzialności za szkody powodów. Na tej podstawie wniosła ona o uchylenie tego wyroku i przekazanie sprawy do ponownego rozpoznania, ewentualnie o jego zmianę przez oddalenie apelacji powodów.
Sąd Najwyższy zważył, co następuje:
W sprawie bezspornym jest zakres poniesionych przez powodów szkód w ich budynkach oraz fakt, że są one następstwem realizacji inwestycji w postaci budowy Osiedla W., której inwestorem bezpośrednim była Spółdzielnia Mieszkaniowa „P.”, a inwestorem zastępczym organizującym i nadzorującym całość robót Dyrekcja Inwestycji w K.
Zdaniem skarżącej Spółdzielni Mieszkaniowej, Sąd Apelacyjny bezpodstawnie przypisał jej winę za szkodę powodów, co stanowi niezbędną przesłankę odpowiedzialności z art. 415 kc, gdy tymczasem spółdzielnia żadnej winy nie ponosi, a w każdym razie sąd ten nie wskazał, na czym jej wina ma polegać.
Z tym stanowiskiem nie sposób jest się zgodzić. Z opinii biegłego Romana Ł., która w tym zakresie nie była przez strony kwestionowana, a do której odwołuje się sąd drugiej instancji, wynika że bezpośrednią przyczyną uszkodzeń domów powodów było wykonanie wzdłuż ulicy, przy której stały, głębokich, ponad 5-metrowych wykopów, połączone z wypompowaniem wody. Tak drastyczne obniżenie poziomu wody gruntowej w podłożu pod stojącymi budynkami spowodowało zmianę nośności gruntu i znaczne jego osiadanie. Zjawisko to wywarło negatywny wpływ na konstrukcje budynków, powodując spękanie ścian i stropów, a w przypadku domu powódki Marii T., całkowitą jego dewastację. Zdaniem biegłego, te uszkodzenia budynków były łatwe do przewidzenia. Głębokie wykopy liniowe, prowadzone w bezpośrednim sąsiedztwie istniejących budynków, przy równoczesnym obniżeniu poziomu wody gruntowej, musiały spowodować uszkodzenie budynków, pomimo pełnego zabezpieczenia samych wykopów. W tej sytuacji przypisanie przez Sąd Apelacyjny winy pozwanej spółdzielni za szkody powodów jest jak najbardziej prawidłowe.
Trzeba przy tym wyraźnie podkreślić, że nie chodzi tu o odpowiedzialność z tytułu winy w wyborze o jakiej mowa w art. 429 kc, bo tej spółdzielnia rzeczywiście nie ponosi, lecz o jej własny delikt z art. 415 kc. Jak to trafnie przyjął Sąd Apelacyjny, skarżąca znała i zaakceptowała do realizacji projekt budowy osiedla, który w swoich założeniach musiał przewidywać, iż na skutek prowadzonych prac ziemnych ulegnie zniszczeniu lub uszkodzeniu spora część domów jednorodzinnych. Najlepszym potwierdzeniem tego stanowiska jest fakt dobrowolnego wypłacenia przez spółdzielnię odszkodowań właścicielom kilkudziesięciu z tych domów. Spółdzielnia zatem wiedziała o możliwości wystąpienia tych szkód i z nimi się godziła, wliczając je w niezbędne koszty realizowanej dużej inwestycji. Można zatem przyjąć, że w tym zakresie działała z zamiarem ewentualnym wyrządzenia szkody, podczas gdy jak się powszechnie przyjmuje, do przypisania winy i odpowiedzialności za szkodę na podstawie art. 415 kc wystarczy stwierdzenie nawet lekkiego niedbalstwa (culpa levissima). Dlatego też w tej sytuacji nie może zwolnić skarżącej od odpowiedzialności za szkody wyrządzone powodom fakt powierzenia przez nią prowadzenia budowy i sprawowanie nadzoru inwestorskiego wyspecjalizowanemu przedsiębiorstwu, a zatem powoływanie się przez nią na treść art. 429 kc jest bezskuteczne. Wina spółdzielni polega bowiem na tym, że z łatwością mogła przewidzieć wyrządzenie szkody powodom i na to się godziła, co było wystarczającą podstawą do przypisania jej odpowiedzialności na podstawie art. 415 kc.
Jak to bowiem słusznie uznał Sąd Najwyższy w wyroku z dnia 11 listopada 1977 r. IV CR 308/77 (OSNCP 1978/9 poz. 160), w świetle art. 429 kc inwestor jest zwolniony od odpowiedzialności za szkodę, ale tylko wyrządzoną przez przedsiębiorstwo trudniące się zawodowo wykonywaniem powierzonych przez niego robót. Nie jest natomiast zwolniony od odpowiedzialności za swój własny czyn.
W tym stanie rzeczy kwestionowanie w kasacji samej zasady odpowiedzialności deliktowej z art. 415 kc ustalonej przez Sąd Apelacyjny jest bezpodstawne. Skarżąca sama przyznała, że przyczyną niepowetowania przez nią szkody powodom był fakt, że inwestor zastępczy nie przedstawił jej we właściwym czasie ich roszczeń odszkodowawczych. Sąd Apelacyjny trafnie zauważył jednak, że te problemy we wzajemnych, formalnych rozliczeniach pomiędzy obydwoma inwestorami nie mogą w żaden sposób wpływać na ocenę zasadności roszczeń osób trzecich, jakimi są powodowie. Przypisanie zatem przez ten sąd solidarnej odpowiedzialności obu pozwanym za tę szkodę na mocy art. 441 kc było prawidłowe.
W tym stanie rzeczy zawarta w kasacji krytyka stanowiska prawnego Sądu Apelacyjnego jest niesłuszna, a jej emocjonalne zabarwienie zupełnie bezpodstawne. Taką ocenę uzasadnia uwzględnienie faktu, że skarżąca całą swoją obronę opiera na pretensji, iż inwestor zastępczy spóźnił się o kilka miesięcy z przesłaniem jej formalnego zestawienia wysokości szkód poniesionych przez powodów, co utrudniało jej zgromadzenie środków na ten cel. Jednocześnie zaskakuje łatwość z jaką sama przechodzi do porządku nad tym, że powodowie czekają na zaspokojenie swoich oczywiście słusznych roszczeń - już kilkanaście lat. Pierwsza pisemna interwencja w tej sprawie znajdująca się w aktach zgłoszona została bowiem w 1985 r.Z tych przyczyn kasacja jako nieusprawiedliwiona, podlegała oddaleniu na mocy art. 393[12] kpc, z obciążeniem skarżącej kosztami postępowania kasacyjnego stosownie do reguły z art. 98 § 1 kpc w zw. z art. 393[19] i 391 kpc.

31.
Wyrok Sądu Apelacyjnego w Warszawie
z dnia 29 grudnia 1995 r.
I ACr 1049/95

Nawet jeśli zleceniodawca nie określa celu zlecenia opinii, to opinię może wykorzystywać do różnych celów, w tym również przedstawiania innym osobom fizycznym, urzędom i instytucjom, np. takim jak bank, w celu wykazania wartości nieruchomości. Opinia winna bowiem odzwierciedlać rzeczywistą wartość szacowanego obiektu.
Sąd Apelacyjny w Warszawie, po rozpoznaniu w dniu 29 grudnia 1995 r. na rozprawie sprawy z powództwa Powszechnej Kasy Oszczędności Banku Państwowego I Oddziału w Ł. przeciwko Naczelnej Organizacji Technicznej Oddziałowi Wojewódzkiemu w R. oraz Henrykowi K. o zapłatę, na skutek rewizji powoda od wyroku Sądu Wojewódzkiego w Radomiu z dnia 7 czerwca 1995 roku, (...)
1) uchyla zaskarżony wyrok w pkt I w stosunku do Henryka K. oraz w pkt III i w tym zakresie sprawę przekazuje do ponownego rozpoznania Sądowi Wojewódzkiemu w Radomiu, pozostawiając temu Sądowi rozstrzygnięcie o kosztach postępowania rewizyjnego;
2) oddala rewizję w pozostałej części. (...)
Z uzasadnienia
Powszechna Kasa Oszczędności - Bank Państwowy I Oddział w Ł. wniósł o zasądzenie od Naczelnej Organizacji Technicznej Oddziału Wojewódzkiego w R. i Henryka K. solidarnie kwoty 1.595.833.900 zł z ustawowymi odsetkami od dnia 10 marca 1993 r., z tytułu szkody poniesionej wskutek sporządzenia wadliwej wyceny obiektów budowlanych, która stanowiła podstawę przyznania kredytu Grzegorzowi S.
Pozwani wnieśli o oddalenie powództwa.
Sąd Wojewódzki w Radomiu, wyrokiem z dnia 7 czerwca 1995 r., I C 631/93, oddalił powództwo. Ustalił, że w dniu 23 maja 1991 r., do PKO - Banku Państwowego I Oddziału w Ł. wpłynął wniosek Grzegorza S. o udzielenie mu krótkoterminowego kredytu na realizację kontraktów zagranicznych związanych z eksportem cementu do Izraela na sumę 918.000 USD i pieczarek do Szwecji na 2,2 mld starych złotych. We wniosku wskazał on wartość deklarowanych środków własnych na 600 mln st. zł i zapotrzebowanie na kredyt 3 mld st. zł, a okres spłaty kredytu w trzech ratach - 500 mln st. zł do dnia 30 czerwca 1991 r., 1 mld st. zł do dnia 30 lipca 1991 r. i 1,5 mld st. zł do dnia 27 sierpnia 1991 r. wraz z odsetkami płatnymi w terminach płatności rat. Jako formę zabezpieczenia spłaty kredytu wskazał obciążenie hipoteką nieruchomości w T., dla której jest założona księga wieczysta KW 21368, zastaw bankowy na wyposażeniu sklepu oraz towarach wg sześciu polis ubezpieczeniowych na ogólną wartość 3 mld złotych. Podał jednocześnie, że w okresie od dnia 10 września 1990 r. do dnia 31 marca 1991 r. osiągnął wartość sprzedaży produkcji towarów i usług w kwocie 4,2 mld zł, zaś jako przewidywaną wartość sprzedaży produkcji towarów i usług wskazał kwotę 15,3 mld st. zł. Jako półroczną kwotę dochodu netto podał 250 mln st. zł, a jako przewidywaną kwotę dochodów rocznych netto 3 mld st. zł. Do wniosku Grzegorz S. dołączył skrócony odpis księgi wieczystej, w której dziale I wpisano działkę gruntu Nr 91 o pow. 10 arów położoną w T, zaś w dziale II wpisano go jako właściciela na podstawie umowy sprzedaży z dnia 29 kwietnia 1991 r. Odpis ten wydano dnia 21 maja 1991 r. Ponadto zostało dołączone zaświadczenie o wpisie do ewidencji działalności gospodarczej z dnia 20 maja 1991 r., z którego wynika, że wpisu do ewidencji dokonano w dniu 17 maja 1991 r. Data rozpoczęcia działalności została określona na dzień 11 maja 1991 r. - rozpoczęcie działalności w spółce nastąpiło w dniu 10 września 1990 r. Do wniosku dołączono również dwa zaświadczenia II Urzędu Skarbowego, z których wynika, że na przedsiębiorstwie nie ciążą zobowiązania podatkowe i nie prowadzi się egzekucji administracyjnej z tytułu należności niepodatkowych, a nadto, że spółka osiągnęła w 1990 r. obrót w wysokości 2.115.420.000 st. zł. Kredytobiorca dołączył również dwie umowy przedwstępne - z dnia 15 maja 1991 r. na dostawę przez firmę AB International w G. Przedsiębiorstwu Wielobranżowemu SEG w Ł. pieczarek w 1991 r. w łącznej ilości 500 t i z dnia 22 maja 1991 r. na dostawę przez Cementownię „O.” SA Przedsiębiorstwu SEG cementu w ilości - przy pierwszym kontrakcie - 25.500 t w terminie trzech miesięcy. Przedłożył również kontrakt eksportowy na dostawę pieczarek oraz kurek z dnia 18 maja 1991 r. i pismo w języku angielskim dotyczące dostawy cementu oraz wskazał termin i sposób realizacji przedsięwzięcia, zdolność wykorzystania kredytu, jak również podał przewidywane rozliczenie kontraktów. Do wniosku załączył także polisy ubezpieczeniowe. W dniu 28 maja 1991 r. została zawarta umowa o kredyt krótkoterminowy w kwocie 3 mld st. zł z terminem spłaty w trzech ratach do dnia 27 sierpnia 1991 r. Zabezpieczenie kredytu stanowiła hipoteka nieruchomości w T. wartości 1.829.287.212 st. zł oraz zastaw bankowy na urządzeniach, wyposażeniu i środkach obrotowych, zgodnie z polisami ubezpieczeniowymi. Do dokumentacji kredytowej została dołączona opinia szacunkowa dotycząca wyceny obiektów budowlanych zlokalizowanych na nieruchomości kredytobiorcy, na łączną kwotę 1.829.287.212 st. zł, sporządzona przez Henryka K. w maju 1991 r. - rzeczoznawcę Zespołu Działalności Gospodarczej NOT przy Radzie Wojewódzkiej NOT w R. Grzegorz S. zlecił wykonanie tej opinii dnia 9 kwietnia 1991 r. Grzegorz S. podjął kwotę kredytu w dniu 28 maja 1991 r. i w tym samym dniu dokonał umowy cesji praw z umowy ubezpieczenia, mocą której przelał na PKO uprawnienia z tytułu ubezpieczenia majątkowego. W dniu 28 czerwca 1991 r. zgłosił się do Naczelnika Wydziału Kredytów powoda i oświadczył, że wprowadził bank w błąd, bo nie zamierzał realizować kontraktów eksportowych, podjętą kwotę zużył głównie na spłatę kredytu w AgroBanku i pokrycie innych wierzytelności, opisane placówki handlowe przekazał innym osobom. Przedstawiciele powoda wraz z rzeczoznawcą inż. M. dokonali oględzin nieruchomości w T. i stwierdzili, że jej wycena drastycznie odbiega od stanu faktycznego. Bank wniósł o wszczęcie postępowania przygotowawczego. Śledztwo zostało zawieszone z uwagi na nieustalenie aktualnego miejsca pobytu Grzegorza S. PKO postawił kredyt w stan natychmiastowej wykonalności w dniu 1 lipca 1991 r., lecz postępowanie egzekucyjne nie doprowadziło do zaspokojenia banku. Postanowieniem z dnia 13 października 1993 r., Sąd Rejonowy w Grójcu przysądził własność działki w T. na rzecz powoda - wartość nieruchomości w opisie i oszacowaniu ustalono na 233.453.300 st. zł, a cena wywoławcza wynosiła 155.635.400 st. zł. Powód powiadomił NOT w R. o stwierdzonych rozbieżnościach w ocenie stanu technicznego zabudowań. W dniu 30 lipca 1991 r. strony dokonały wspólnych oględzin z udziałem Henryka K., który następnie sporządził nową opinię szacunkową ustalającą wartość na 1.257.082.808 st. zł. Opinię tę przesłano przy piśmie z dnia 5 sierpnia 1991 r., w którym wyjaśniono, że nieprawidłowość pierwszej opinii została spowodowana niezamierzoną omyłką, bowiem opracowywał jednocześnie inną opinię, której dokumentację dołączył do opracowania przedmiotowej wyceny.
W ocenie Sądu Wojewódzkiego brak jest podstaw, by podzielić pogląd powoda, iż pozwani wyrządzili mu szkodę poprzez sporządzenie opinii szacunkowej nie odpowiadającej rzeczywistej wartości nieruchomości. Na powodzie ciążył bowiem obowiązek szczególnej staranności przy udzielaniu kredytu. Z zeznań przedstawicieli strony powodowej wynika, że kredyt udzielony Grzegorzowi S. należał do jednego z większych kredytów. Obligowało to powoda, zgodnie z postanowieniem regulaminu kredytowania działalności gospodarczej i przepisami zasad prawnego zabezpieczenia kredytu, do sprawdzenia zdolności kredytowej Grzegorza S., proponowanych przez niego form spłaty, a tych czynności strona powodowa nie dopełniła, co wynika wprost z dokumentacji załączonej do wniosku o przyznanie kredytu. Już z odpisu księgi wieczystej wynikało, że nabył on przedmiotową nieruchomość na podstawie umowy sprzedaży z dnia 29 maja 1991 r. Strona powodowa nie skorzystała z tej informacji i nie sprawdziła, za jaką kwotę nieruchomość została nabyta na kilkanaście dni przed złożeniem wniosku o kredyt. Niewątpliwie cena kupna wynosząca 275 mln st. zł stanowiła realną cenę rynkową nieruchomości. Tymczasem strona powodowa dokonuje zabezpieczenia przyjmując wartość 1.829.287.212 st. zł. Z odpisu tego wynika, że działka ma pow. 10 arów i ta okoliczność również powinna nasuwać wątpliwości co do prawidłowości wyceny sporządzonej na prywatne zlecenie Grzegorza S., zgłoszone przed datą nabycia nieruchomości. Z zaświadczenia o wpisie do ewidencji gospodarczej wynika, że działalność Przedsiębiorstwa Wielobranżowego SEG, prowadzonego jednoosobowo przez Grzegorza S. od dnia 11 maja 1991 r., miała być wykonywana w punktach sprzedaży detalicznej szczegółowo w nim określonych. Tymczasem z przedłożonych przez niego umów wstępnych i kontraktu eksportowego wynika, że rodzaj i ilość wymienionego w nich towaru, nie mieściły się w ramach przedmiotu i miejsca wykonywania tej działalności. Nasuwa również wątpliwości przedstawiony przez kredytobiorcę termin i sposób realizacji przedsięwzięcia oraz zdolność wykorzystania kredytu. Z porównania treści tego pisma z umową przedwstępną z dnia 22 maja 1991 r. wynika, że przedstawiona realizacja kontraktu na eksport cementu została opisana na wyrost, skoro w umowie jest mowa o 25.500 t cementu w terminie 3 miesięcy, a Grzegorz S. deklaruje tylko w ciągu jednego miesiąca 26.246 t. Podobnie kredytobiorca rozlicza dostawę pieczarek. Zastanawiające jest również, że bank nie sprawdził jakiego rodzaju urządzenia i wyposażenia objęte zostały polisami ubezpieczeniowymi, skoro nie zostały szczegółowo wymienione w tych polisach. Niedopełnienie już tylko tych obowiązków przez stronę powodową prowadzić musi do nieuwzględnienia jej powództwa. Faktem jest, że pozwany sporządził nieprawidłową wycenę obiektów budowlanych, a błąd jego, jak to wynika z opinii biegłego P., nie mieści się w granicach tolerancji rzędu 30%. Natomiast skorygowana wycena może być objęta tego rodzaju błędem, jednak ta okoliczność nie może dawać podstawy do przyjęcia jego odpowiedzialności z art. 415 kc w sytuacji, gdy sama strona powodowa, brakiem szczególnej staranności, spowodowała dla siebie szkodę udzielając Grzegorzowi S. kredytu. Sąd Wojewódzki wskazał, że nawet gdyby Grzegorz S. spowodował szkodę powodowi, to i tak nie byłaby do przyjęcia wielkość dochodzona niniejszym pozwem, bowiem mogłaby ona stanowić najwyżej różnicę między wartością ustaloną przez niego w wadliwej opinii, a dopuszczalną wartością podaną przez biegłego R, którego opinię Sąd podzielił.
Powyższy wyrok zaskarżył powód - Powszechna Kasa Oszczędności Bank Państwowy Oddział Regionalny w Ł. i zarzucając obrazę przepisów prawa materialnego, a w szczególności art. 415, 422, 441 § 1 i 361 § 2 kc przez ich pominięcie, a w szczególności art. 233 § 1 kpc i 278 kpc, 217 § 2 kpc i 328 § 2 kpc, sprzeczność istotnych ustaleń Sądu z treścią zebranego w sprawie materiału dowodowego i niewyjaśnienie istotnych okoliczności sprawy, wniósł o zmianę zaskarżonego wyroku i uwzględnienie powództwa, ewentualnie o jego uchylenie i przekazanie sprawy Sądowi Wojewódzkiemu do ponownego rozpoznania.
Sąd Apelacyjny zważył, co następuje:
Rewizja(1) jest częściowo uzasadniona.
Na wstępie należy wskazać, iż powoda z żadnym z pozwanych nie łączył stosunek umowny. Należało zatem dokonać oceny, czy własne działanie każdego z pozwanych nosi cechy pozwalające na przyjęcie ich odpowiedzialności z art. 415 kc. Powód wywodzi odpowiedzialność obu pozwanych z faktu sporządzenia nieprawidłowej wyceny szacunkowej nieruchomości, a przede wszystkim obiektów budowlanych położonych na tej nieruchomości. Bezsporne jest, że opinię tę wykonał pozwany Henryk K. i fakt umieszczenia w wycenie innych budynków, niż faktycznie się na nieruchomości znajdujących, nie był przez niego kwestionowany. Sąd Wojewódzki dokonał ustalenia sporządzenia przez pozwanego nieprawidłowej wyceny budynków i przyjął, że błąd w wycenie nie mieści się w granicach tolerancji rzędu 30% wskazanej przez biegłego P. Sąd meriti nie dokonuje jednak żadnej prawnej oceny postępowania pozwanego w świetle przepisów prawa materialnego. Odnosi się jedynie i wyłącznie do oceny postępowania powoda, przy czym w ogóle pomija kwestię wpływu opinii na podjęcie przez powoda decyzji o przyznaniu kredytu. W uzasadnieniu zaskarżonego wyroku brak jest ustaleń co do tego, na czym polegała nieprawidłowość wyceny. Strony nie kwestionowały, iż chodziło nie o wadliwą wycenę istniejących na nieruchomości budynków, a dokonanie niezgodnego ze stanem faktycznym opisu nieruchomości i wyceny zupełnie innych budynków, niż rzeczywiście istniejące - o znacznie wyższej wartości. Odpowiedzialność z art. 415 kc oparta jest na zasadzie winy. Należało zatem rozważyć, czy zachowanie pozwanego Henryka K. nosi znamiona winy. Wina zawiera zarówno element obiektywny, czyli każde zachowanie niewłaściwe lub niezgodne bądź z przepisami prawa przedmiotowego bądź z zasadami współżycia społecznego, bądź ogólnie przyjętym obowiązkiem ostrożności, który powinien zachować każdy, by drugiej osobie nie wyrządzić szkody, jak i element subiektywny, polegający na umyślności lub nieumyślności działania. Działaniem zawinionym jest także niedbalstwo. Pozwany twierdził, że do wadliwego sporządzenia wyceny doszło wskutek omyłkowego dołączenia do wyceny zleconej przez Grzegorza S. dokumentacji budynku z innego zlecenia, które w tym czasie wykonywał. Ta okoliczność nie została przez pozwanego w żaden sposób wykazana, mimo że proces trwa od lipca 1993 r. i wykazanie, że istotnie wykonywał takie zlecenie w maju 1991 r., nie powinno nastręczać trudności. Pozwany jest rzeczoznawcą, a zatem ma obowiązek wykonać opinię z należytą starannością. Należy zatem dokonać oceny, czy istotnie takiej staranności dochował. Musi się on również liczyć z tym, że nawet jeżeli zleceniodawca nie określa celu zlecenia opinii, to opinię może wykorzystywać do różnych celów, w tym również przedstawienia innym osobom fizycznym, urzędom i instytucjom np. takim jak bank, w celu wykazania wartości nieruchomości. Opinia winna zatem odzwierciedlać rzeczywistą wartość szacowanego obiektu. Stąd nie mogą być uznane za zasadne zarzuty, że nie wiedział, iż opinia jest potrzebna zleceniodawcy dla celów kredytowych, zwłaszcza, że nie chodzi tu o metodę wyceny czy sposób ustalenia wartości. Należy także ponownie rozważyć, czy zachodzi związek przyczynowy pomiędzy wadliwym sporządzeniem opinii, a powstałą szkodą. Powód dochodzi odszkodowania w wysokości różnicy pomiędzy wartością ustaloną przez pozwanego w wycenie, tj. 1.829.287.212 st. zł, a wartością nieruchomości ustaloną w toku postępowania egzekucyjnego, tj. 233.453.300 st. zł. Powód poniósł bez żadnych wątpliwości szkodę, bowiem kredyt został zabezpieczony m.in. hipoteką na nieruchomości, a zatem powód w wypadku niespłacenia kredytu mógł uzyskać w drodze egzekucji kwotę równą wartości nieruchomości. Należy zatem ponownie rozważyć, czy istotnie wadliwa opinia wskazująca na znacznie wyższą wartość nieruchomości pozostaje bez wpływu na powstanie szkody. Zdarzeniem, które ma istotne znaczenie, jest zawarcie umowy kredytowej pomiędzy powodowym bankiem a Grzegorzem S. Należy zatem dokonać oceny, czy stan faktyczny prowadzący do zawarcia tej umowy kształtowałby się tak samo w wypadku przedstawienia powodowi prawidłowo sporządzonej wyceny, jak się kształtował w wypadku przedstawienia wyceny wadliwej. Brak związku przyczynowego pomiędzy działaniem pozwanego, a szkodą miałby miejsce jedynie wówczas, gdyby niezależnie od treści opinii została zawarta umowa kredytowa takiej samej treści, zwłaszcza w części dotyczącej zabezpieczenia spłaty kredytu, jaka została zawarta w dniu 28 maja 1991 r. Ewentualne ustalenie, iż zachodzą przesłanki odpowiedzialności pozwanego z art. 415 kc nie wyłącza możliwości przyjęcia przyczynienia powoda, zgodnie z art. 362 kc, o ile jego działanie w czasie czynności bankowych w toku postępowania o przyznanie Grzegorzowi S. kredytu prowadziło do powstania lub zwiększenia zakresu szkody. Sąd Wojewódzki prawidłowo wskazał, że bank, jako instytucja wyspecjalizowana, ma obowiązek szczególnej staranności przy dokonywaniu tego rodzaju czynności. Niewątpliwie na powodzie ciąży obowiązek sprawdzenia zdolności kredytowej, proponowanych przez osobę ubiegającą się o przyznanie kredytu form zabezpieczenia i szczegółowego zbadania celów, dla jakich kredyt jest udzielany. Jednakże ustalenie zakresu przyczynienia się powoda jest możliwe dopiero po dokonaniu oceny przesłanek odpowiedzialności pozwanego Henryka K. W wypadku przyjęcia tej odpowiedzialności, będzie wymagała ustalenia również wysokość szkody. W żadnym razie nie mogą być wyznacznikiem szkody opinie biegłych, sporządzone w toku postępowania egzekucyjnego w grudniu 1992 r. Istotna jest bowiem wartość odtworzeniowa budynków w dacie sporządzenia opinii, tj. w maju 1991 r. Wskazać należy, iż wbrew stanowisku skarżącego, oceny działania powoda w toku udzielenia kredytu władny jest dokonać Sąd i ocenie sądu orzekającego pozostawione jest uznanie, czy do poczynienia ustaleń w danym przedmiocie objętym zakresem sporu są niezbędne wiadomości specjalistyczne. Również nieuzasadniony jest zarzut naruszenia art. 217 § 2 kpc, bowiem sądowe oględziny przedmiotowej nieruchomości wobec braku sporu co do tego, iż faktycznie zostały wycenione inne budynki, niż faktycznie istniejące, były zbędne. Zważywszy na powyższe, orzeczono jak w sentencji na podstawie art. 388 § 1 kpc.
Brak jest natomiast podstaw, by podzielić zarzuty rewizji w części dotyczącej pozwanej Naczelnej Organizacji Technicznej. Odpowiedzialność tego pozwanego również opiera się na art. 415 kc, a zatem powód winien udowodnić, że pozwany swym zawinionym działaniem spowodował szkodę. Naczelna Organizacja Techniczna jest dobrowolnym związkiem stowarzyszeń technicznych (§ 1 statutu). W wypadku wpływu zlecenia, wykonanie opinii powierzane jest rzeczoznawcy - członkowi jednej z organizacji technicznych należących do NOT, z którym zawierana jest umowa zlecenia. Opinię sporządza w ramach tej umowy samodzielnie rzeczoznawca i on ponosi odpowiedzialność za prawidłowe jej wykonanie. NOT wykonuje jedynie czynności organizacyjne, nie dokonując weryfikacji merytorycznej opinii. Jedynie w wypadku ujawnienia usterek w wykonanej pracy, jako zleceniodawca ma prawo do ustalenia zakresu poprawek i uzupełnień, jak również terminu i sposobu wykonania poprawek.
Powodowy bank powiadomił NOT o wadliwości opinii sporządzonej przez Henryka K. w dniu 30 lipca 1991 r. i tego samego dnia odbyła się wizja, po której w dniu 1 sierpnia 1991 r. pozwany potwierdził zaistniałe nieprawidłowości. Zweryfikowana opinia dotarła do powoda w dniu 6 sierpnia 1991 r., a zatem nie można zarzucić pozwanemu działania zawinionego. Brak jest także podstaw, by zarzucić pozwanemu winę w wyborze osoby, której zlecono sporządzenie opinii. Henryk K. był biegłym z listy Wojewody R. i posiadał wszystkie wymagane uprawnienia. Stąd brak jest podstaw do przyjęcia odpowiedzialności NOT w stosunku do powoda na podstawie art. 415 lub 474 kc. Zważywszy na powyższe, orzeczono jak w sentencji na podstawie art. 387 kpc, o kosztach rozstrzygając zgodnie z art. 98 kpc.

33.
Wyrok Sądu Apelacyjnego w Białymstoku
z dnia 21 stycznia 1999 r.
I Aca 440/98
Okoliczność, że odpowiedzialność jednego z pozwanych ukształtowana jest na zasadach ryzyka związanego z ruchem przedsiębiorstwa (art. 435 § 1 kc), a także wynika z odpowiedzialności na podstawie art. 430 kc za zawinione zachowanie podlegającego jego tymczasowemu kierownictwu bezpośredniego sprawcy szkody - kierowcy mechanicznego środka komunikacji, nie wyłącza odpowiedzialności drugiego z pozwanych jako jego samoistnego posiadacza na podstawie art. 436 § 1 kc, jeśli szkoda pozostaje w bezpośrednim związku przyczynowym także z ruchem środka komunikacji. 
Sąd Apelacyjny w Białymstoku po rozpoznaniu w dniu 14 stycznia 1999 r. w Białymstoku na rozprawie sprawy z powództwa J.M. przeciwko P.P.H.U. „Hol-Gaz” Spółka z ograniczoną odpowiedzialnością w N. i Gminnej Spółdzielni „S.Ch.” w N. o zapłatę na skutek apelacji powoda i pozwanych od wyroku Sądu Wojewódzkiego w Białymstoku z dnia 29 kwietnia 1998 r., sygn. akt IC 999/94
I. prostuje w zaskarżonym wyroku oznaczenie pozwanego wpisując w miejsce P.P.U. „Hol-Gaz” Spółka z o.o. w N. - P.P.H.U. „Hol-Gaz” Sp. z ograniczoną odpowiedzialnością w N. 
II. Zmienia zaskarżony wyrok w punktach I, II w ten sposób, że: 
1) zasądza solidarnie od pozwanych P.P.H.U. Spółka z ograniczoną odpowiedzialnością w N. i Gminnej Spółdzielni „S.Ch.” w N. na rzecz powoda J.M. 14.000 (czternaście tysięcy) złotych z 54% od 22 września 1994 r. do 14 grudnia 1995 r., 46% od 15 grudnia 1995 r. do 31 grudnia 1996 r., 35% od 1 stycznia 1997 r. do 14 kwietnia 1998 r. i 33% od 15 kwietnia 1998 r.; 
III. Uchyla punkt V wyroku. 
IV. Oddala apelację powoda w pozostałej części i apelacje pozwanych w całości. 
Z uzasadnienia 
Powód J.M. domagał się zasądzenia od pozwanych P.P.H.U. „Hol-Gaz” Spółka z ograniczoną odpowiedzialnością w N. i Gminnej Spółdzielni „S.Ch.” w N. 15.000 zł zadośćuczynienia i 5.000 zł odszkodowania z ustawowymi odsetkami od 17 lipca 1993 r. oraz renty uzupełniającej po 159,07 zł modyfikując w ten sposób pierwotnie sformułowane żądanie zasądzenia renty w kwotach po 500 zł miesięcznie. Roszczenia te związane były ze szkodą, jakiej doznał w czasie wykonywania pracy na terenie P. „Hol-Gaz” w N., kiedy to został przygnieciony paletą wyładowaną tarcicą podczas ładowania jej na samochód przez kierowcę wózka widłowego, będącego pracownikiem drugiego z pozwanych. 
Pozwani nie uznawali powództwa i wnosili o jego oddalenie. P. „Hol-Gaz” wskazywało, że do wypadku doszło na skutek zawinionego zachowania samego poszkodowanego i pracownika drugiego z pozwanych - operatora wózka widłowego. 
Z kolei pozwana Gminna Spółdzielnia wskazywała na zawinienie pierwszego z pozwanych, który będąc organizatorem prac załadunkowych nie zapewnił nad nimi właściwego nadzoru.
Sąd Wojewódzki w Białymstoku wyrokiem z dnia 29 kwietnia 1998 r. zasądził solidarnie od pozwanych na rzecz powoda 7.500 zł zadośćuczynienia i 2.500 zł odszkodowania oraz kwotę 79,50 zł z tytułu renty uzupełniającej w każdym przypadku z odsetkami ustawowymi poczynając od dnia 22 września 1994 r., oddalił powództwo w pozostałej części, rozstrzygnął o kosztach sądowych rozdzielając je w części między stronami oraz o kosztach procesu nakładając na pozwanych obowiązek zwrotu ich części powodowi. 
Ustalił, że powód J.M. był od 10 lipca 1993 r. zatrudniony jako kierowca w P.H.U. „Inter Dux”. 
Dnia 17 lipca 1993 r. wykonując pracę udał się z drugim kierowcą W. po odbiór tarcicy z tartaku prowadzonego przez Przedsiębiorstwo „Hol-Gaz” Spółka z o.o. w N. Załadunek prowadził pod nadzorem pracowników P. „Hol-Gaz” A.A., który pracował w G.S. „S.Ch.” w N. i kierował będącym własnością tego pozwanego wózkiem widłowym. 
A.A. nie został przeszkolony i nie miał uprawnień do obsługi wózka. 
Do wypadku doszło w czasie ładowania palet z tarcicą na przyczepę samochodu. Załadunek był utrudniony z powodu braku możliwości zdjęcia kłonic i plandeki. Podczas ładowania drugiej palety powód wszedł na przyczepę, by podnieść opadającą plandekę, następnie zszedł na podłogę przyczepy chcą podnieść deskę, która wypadła spod kłonicy. A.A. usłyszał głos kierowcy, aby lekko cofnął widłakiem. W tym momencie ułożona paleta zsunęła się z wideł i przygniotła powoda. Na miejscu załadunku nie było w tym czasie osób nadzorujących. 
Odpowiedzialność obu pozwanych kształtuje się na zasadzie ryzyka: Spółka „Hol-Gaz” - jako prowadzącego zakład wprowadzany w ruch za pomocą sił przyrody na podstawie art. 435 kc, Gminnej Spółdzielni - jako samoistnego posiadacza mechanicznego środka komunikacji poruszającego za pomocą sił przyrody. Ponieważ wózek został wynajęty Spółce „Hol-Gaz” wraz z obsługą, drugi z pozwanych nie utracił tego przymiotu. 
Wyrok ten zaskarżyły apelacją wszystkie strony. 
Sąd Apelacyjny zważył: 
W pierwszej kolejności należy ustosunkować się do apelacji pozwanych, którzy kwestionują samą zasadę przypisanej im odpowiedzialności. W ocenie Sądu Apelacyjnego obie są bezzasadne. 
Sąd Wojewódzki trafnie bowiem przyjął, że ciąży na nich odpowiedzialność, która jest ukształtowana na zasadach ryzyka. W stosunku do P.P.H.U. „Hol-Gaz” Spółka z o.o. w N. jej podstawę stanowi przepis art. 435 kc, zgodnie z którym prowadzący na własny rachunek przedsiębiorstwo lub zakład wprawiany w ruch za pomocą sił przyrody ponosi odpowiedzialność za szkodę na osobie lub mieniu, wyrządzoną komukolwiek przez ruch przedsiębiorstwa lub zakładu. 
W doktrynie przeważa szerokie rozumienie pojęcia „ruchu przedsiębiorstwa” i przyjmuje się, że wyrządzenie szkody przez „ruch przedsiębiorstwa” ma miejsce zarówno wtedy, gdy szkoda jest bezpośrednim skutkiem użycia sił przyrody i pozostaje w adekwatnym związku przyczynowym z niebezpieczeństwem wynikającym z zastosowania tych sił, jak i wtedy, gdy pozostaje w związku z samym tylko ruchem przedsiębiorstwa jako całości (tak Gerard Bieniek w Komentarzu do kodeksu cywilnego, księga trzecia, Zobowiązania, Tom I, Wyd. Prawnicze, W-wa 1996 r. str. 308). Do ruchu przedsiębiorstwa należą także wszelkie agendy, które załatwia się w danym przedsiębiorstwie (por. SN z dnia 12 sierpnia 1954 r. II Cr 974/54, niepublikowane). 
Na tle zaprezentowanej tu wykładni należy więc podzielić pogląd Sądu Wojewódzkiego o tym, że załadunek wyprodukowanych w przedsiębiorstwie pozwanego wyrobów na terenie tego przedsiębiorstwa jest jednym z przejawów ruchu tego przedsiębiorstwa jako całości. 
Objęcie odpowiedzialności zasadą ryzyka oznacza, że nie ma dla niej znaczenia, czy pozwany zawinił powstanie szkody. Stąd też nie wymaga szczegółowego ustosunkowania wywód zawarty w uzasadnieniu apelacji, w którym skarżący podnosi, że ustalone okoliczności sprawy nie dają podstaw do przypisania mu winy w postaci zaniedbań, które pozostawałyby w bezpośrednim związku przyczynowym z tym wydarzeniem. Odpowiedzialność z art. 435 § 1 kc nie ma jednak charakteru absolutnego. Przepis ten wymienia wyczerpująco przyczyny egzoneracyjne zaliczając do nich: 
a) siłę wyższą; 
b) wyłączną winę poszkodowanego; 
c) wyłączną winę osoby trzeciej, za której czyny prowadzący przedsiębiorstwo lub zakład nie ponosi odpowiedzialności. 
Ich wykazanie należy do pozwanego (art. 6 kc), który nie uczynił zadość temu obowiązkowi. 
W świetle niekwestionowanej opinii biegłego z zakresu bezpieczeństwa i higieny pracy oraz bezspornych w tej części ustaleń faktycznych Sądu Wojewódzkiego, należy też przyjąć, że odpowiada ponadto, także na zasadzie ryzyka na podstawie art. 430 kc, za szkodę wyrządzoną z winy kierowcy wózka widłowego, na skutek manewrowania podniesionym ładunkiem w czasie przebywania J.M. w strefie zagrożenia, o czym kierowca wózka niewątpliwie wiedział. Takie jego zachowanie nosi więc znamiona winy, co najmniej w postaci niedbalstwa. Manewrując wózkiem w czasie, gdy w strefie jego pracy znajdował się inny człowiek mógł i powinien przewidzieć, że skutkiem jego poczynań może być zsunięcie się ładunku. Wózek widłowy został wynajęty przez Przedsiębiorstwo „Hol-Gaz” w celu wykonania załadunku wytworzonego przez tego pozwanego towaru. Praca była wykonywana na rzecz tego pozwanego, a ponadto w warunkach, w których można go było uznać za „tymczasowego zwierzchnika” kierowcy wózka. A.A. nie wykonywał swojej pracy samodzielnie - nie decydował o czasie i sposobie jej wykonania, lecz miał obowiązek stosowania się do wskazówek tego pozwanego. 
Został bowiem czasowo przekazany (wraz z narzędziami pracy) przez zakład macierzysty do innego zakładu w wyniku łączącej te jednostki umowy. Przyjęcie powyższych ustaleń nie tylko uniemożliwia wyłączenie odpowiedzialności tego pozwanego w oparciu o przesłankę egzoneracyjną z art. 435 § 1 kc, wymienioną w uzasadnieniu w punkcie c) ale samo w sobie uzasadnia przypisanie mu odpowiedzialności także na podstawie art. 430 kc (por. Gerard Bieniek, Komentarz do kodeksu cywilnego, księga trzecia, Zobowiązania, Tom I, Wyd. Prawnicze, W-wa 1996 r. str. 290, Witold Czachórski w Systemie prawa cywilnego Tom - III, część I, Prawo zobowiązań, część ogólna, Ossolineum, 1981 r. str. 572 i następne). 

Nie wyłącza to odpowiedzialności drugiego z pozwanych na podstawie art. 436 § 1 kc i w ocenie Sądu Apelacyjnego G.S. „S.Ch.” w N. nietrafnie powołuje w tym przypadku przesłankę egzoneracyjną z art. 436 § 1 zd. 2 kc powodującą zwalnianie od odpowiedzialności posiadacza samoistnego, który oddał mechaniczny środek komunikacji w posiadanie zależne. W oparciu o bogaty dorobek doktryny i judykatury na tle tego przepisu, nawiązujących jeszcze do rozwiązań ukształtowanych na gruncie art. 153 § 1 i 2(1) Rozporządzenia Prezydenta Rzeczypospolitej z dnia 27 października 1933 r. Kodeks zobowiązań, należy przyjąć, że wyłączające odpowiedzialność posiadacza samoistnego oddanie środka komunikacji w posiadanie zależne powinno mieć charakter trwały. 
Decydują o tym momenty faktycznie związane z określeniem sposobu korzystania ze środka komunikacji, ciągnięcia korzyści z ponoszenia ciężarów. Nie przechodzi na najemcę odpowiedzialność na zasadzie ryzyka w przypadku najmu mechanicznego środka komunikacji wraz z obsługą. Nie uzyskuje on bowiem swobody dysponowania pojazdem, ani nie przejmuje ogółu ciężarów wynajmującego (por. W. Górski, Problematyka prawna najmu samochodu, Państwo i Prawo 1961 r. str. 4-5, W. Czachórski, System prawa cywilnego Tom - III, część I, Prawo zobowiązań, część ogólna, Ossolineum, 1981 r. str. 331-332, SN w wyroku z 3 maja 1961 r. 2 CR 1092/60 OSPiKA 1962/5 poz. 123, OSN 1962/III poz. 104 i w powołanym w uzasadnieniu Sądu Wojewódzkiego wyroku z dnia 19 września 1967 r.). 
Na odpowiedzialność tego pozwanego nie ma wpływu okoliczność, że pozwane Przedsiębiorstwo „Hol-Gaz” także odpowiada za tę samą szkodę na zasadach ryzyka na podstawie art. 435 § 1 kc oraz art. 430 kc. Jest to bowiem odpowiedzialność związana z samym ruchem przedsiębiorstwa albo odpowiedzialność zwierzchnika za podwładnego. Ryzyko pozwanej Gminnej Spółdzielni wiąże się natomiast z ruchem mechanicznego środka komunikacji. 
Przesłanki odpowiedzialności są więc odrębne i nie pochłaniają się nawzajem. Przy szkodzie wyrządzonej osobie trzeciej, gdy odpowiedzialność skierowana jest „na zewnątrz”, prawidłowe więc było przyjęcie przez Sąd Wojewódzki solidarnej odpowiedzialności obu pozwanych na podstawie art. 441 § 1 kc.

34.
Wyrok Sądu Najwyższego - Izba Cywilna
z dnia 5 marca 2002 r. 
I CKN 1156/99
Przepis art. 433 kc nie ma zastosowania do odpowiedzialności za szkody spowodowane przelaniem się wody w budynku z lokalu położonego wyżej do lokalu usytuowanego niżej. 
Sąd Najwyższy w sprawie z powództwa Marka K. i Stanisława O. - wspólników Spółki cywilnej „S...” przeciwko „H...” Polska - Spółce z o.o. w W. o zapłatę, po rozpoznaniu w Izbie Cywilnej w dniu 5 marca 2002 r. na rozprawie kasacji strony pozwanej od wyroku Sądu Apelacyjnego w Warszawie z dnia 17 lutego 1999 r. I ACa 1140/98 - uchylił zaskarżony wyrok oraz wyrok Sądu Wojewódzkiego w Warszawie z dnia 24 kwietnia 1998 roku XX GC 543/95 i przekazał sprawę do rozpoznania Sądowi Okręgowemu w Warszawie. 
Uzasadnienie
Zaskarżonym wyrokiem Sądu Apelacyjny w Warszawie oddalił apelację pozwanej Spółki z o.o. „H.” Polska od wyroku wstępnego Sądu Wojewódzkiego w Warszawie z 24 kwietnia 1998 r., mocą którego ustalona została odpowiedzialność pozwanej wobec powodów na zasadzie ryzyka za szkodę powstałą w wyniku awarii instalacji wodociągowej i przelania się wody z pomieszczenia zajmowanego przez pozwaną do magazynu powodów. Sąd Apelacyjny podzielił stanowisko Sądu pierwszej instancji co do tego, że przepis art. 433 kc w części obejmującej określenie „wylanie” należy interpretować szerzej niż tylko przy pomocy wykładni językowej, w związku z czym przepis ten znajduje zastosowanie również do przypadków przelania się wody między kondygnacjami budynku i obejmuje odpowiedzialność na zasadzie ryzyka osób zajmujących pomieszczenie wyżej położone. Zdaniem Sądu Apelacyjnego, zmiany w budownictwie, jakie zaszły od czasu, gdy wykształciła się rzymska actio de effusis et deiectis, a mianowicie - powszechne budownictwo wielopiętrowe stwarzające ryzyko przelewania się, w razie awarii, wody z wyższej na niższą kondygnację, jak również wzgląd na ochronę poszkodowanego, dla którego wykazanie winy sprawcy może być uciążliwe lub niemożliwe uzasadniają przyjęcie, że każde wyrządzenie szkody przez wylanie może stanowić przesłankę odpowiedzialności z art. 433 kc, tj. bez względu na to, czy zostało wywołane zachowaniem się człowieka, czy działaniem sił przyrody. 
W kasacji pozwana zarzuciła powyższemu wyrokowi błędną wykładnię i niewłaściwe zastosowanie art. 433 kc przez przyjęcie, że przepis ten dotyczy także przypadków zalania, a ponadto - naruszenie prawa procesowego mogącego mieć wpływ na wynik sprawy, tj. art. 224 § 1 i art. 227 kpc, przez przedwczesne zamknięcie rozprawy i nieprzeprowadzenie postępowania dowodowego na okoliczność winy pozwanej w zalaniu lokalu powodów. Z powołaniem się na powyższe skarżąca wnosiła o uchylenie zaskarżonego wyroku oraz poprzedzającego go wyroku wstępnego Sądu pierwszej instancji i przekazanie sprawy temu ostatniemu Sądowi do ponownego rozpoznania. 
Sąd Najwyższy zważył, co następuje: 
Literalne brzmienie art. 433 kc nie pozostawia wątpliwości odnośnie do przyczyn szkody, za którą odpowiedzialność ponosi ten, kto pomieszczenie zajmuje; jest to wyrzucenie, wylanie lub spadnięcie przedmiotu z pomieszczenia, a więc zachowanie się człowieka polegające na działaniu (wylewa, wyrzuca) lub zaniechaniu (spadnięcie przedmiotu), w wyniku którego rzecz, pozostająca dotychczas w obrębie pomieszczenia na właściwym sobie - z punktu widzenia niestwarzania stanu zagrożenia - miejscu, zostaje przeniesiona poza pomieszczenie, przy czym w przypadku „wyrzucenia” i „wylania” dzieje się tak za sprawą czyjegoś bezpośredniego zamiaru. Wykładnia językowa treści art. 433 kc wyłącza możliwość objęcia hipotezą ww. przepisu przypadków „wylania się” lub wylania, wyrzucenia czy spadnięcia przedmiotu bez skutku w postaci przemieszczenia poza obręb zajmowanego pomieszczenia. 
Subsumowanie pod przepis art. 433 kc stanów faktycznych odmiennych niż dające się odczytać wprost z jednoznacznych pojęciowo sformułowań nie byłoby wykluczone, gdyby ważkie względy usprawiedliwiały odstępstwo od zasad wykładni językowej na rzecz reguł interpretacyjnych innego rodzaju. 
Zdaniem Sądu Najwyższego względy, na które powołał się Sąd Apelacyjny, nie zasługiwały na uznanie. 
Przede wszystkim nie można się zgodzić z wyrażoną w zaskarżonym wyroku tezą, że rozwój budownictwa w kierunku wznoszenia budynków wielopiętrowych sprawił, że obecnie należy przypisać uregulowaniu z art. 433 kc inne przeznaczenie, aniżeli miało to miejsce w starożytnych czasach rzymskich, kiedy zrodziła się, leżąca u podstaw odpowiedzialności na zasadzie ryzyka z art. 433 kc, skarga, de effusis et deiectis. 
Jak to zauważył Sąd Najwyższy w wyroku z 11 października 1980 r. I CR 295/80 (OSNCP 1981/8 poz. 151) i z czym należy się zgodzić, w okresie prac kodyfikacyjnych nad kodeksem cywilnym budownictwo wielokondygnacyjne było już rozpowszechnione. Związane z tym niebezpieczeństwo powstawania awarii różnych urządzeń na jednych poziomach ze skutkami dla innych poziomów było znane, w tym - oczywiście znane były tzw. zalania z wyżej położonych pięter. Jak się wydaje, nic nie stało na przeszkodzie, aby w razie uznania za uzasadnione objęcia odpowiedzialnością na zasadzie ryzyka także przypadków wylania się cieczy wewnątrz pomieszczeń oraz przelania się między piętrami wprowadzić do treści art. 433 kc odpowiednie, adekwatne zwroty językowe. Skoro tak się nie stało, to nie można wbrew wyraźnej woli ustawodawcy i przy niezmienionych a znanych także wcześniej sposobach realizacji budownictwa obiektów użytkowych, nadawać normie zawartej w art. 433 kc innej treści. 
Również nie jest przekonujący argument, że wzgląd na ochronę poszkodowanego wymaga upatrywania podstawy odpowiedzialności sprawcy tzw. zalania w treści art. 433 kc. 
Według stanowiska Sądu Apelacyjnego istotną wagę należałoby w tym zakresie przywiązać do uciążliwości czy wręcz niemożności wykazania winy sprawcy. W zaskarżonym wyroku brak jest jednak szerszego wywodu na ten temat. Można się tylko domyślać, że Sąd miał w tym zakresie na uwadze brak możliwości zorientowania się poszkodowanego co do miejsca i przyczyny wypływu wody i wynikającą z tego niemożność wskazania osoby ponoszącej winę za zalanie. 
Zdaniem Sądu Najwyższego nie ma podstaw, aby twierdzić, że trudności, z jakimi może się spotkać poszkodowany w swoich wysiłkach w kierunku ustalenia sprawcy zalania, są większe niż w przypadku innych zdarzeń wywołanych czynami niedozwolonymi, przy których poszkodowany po skutkach dochodzi do ustalenia sprawcy. W każdej sytuacji poszkodowany ma do dyspozycji m.in. takie instytucje procesowe jak domniemanie faktyczne (art. 231 kpc) czy przekształcenia podmiotowe (art. 194 i 195 kpc). W każdym jednak razie ewentualne trudności poszkodowanego w dochodzeniu wyrównania szkody powstałej w wyniku zalania nie mogą stanowić uzasadnienia dla odstąpienia od wykładni językowej przepisu art. 433 kc na rzecz wykładni celowościowej prowadzącej do wniosków odmiennych. 
Z powyższych względów Sąd Najwyższy w obecnym składzie podziela pogląd wyrażony wcześniej w uchwale z 12 lutego 1969 r. III CZP 3/69 (OSNCP 1969/7-8 poz. 130) i w wyroku z 11 października 1980 r. I CR 295/80 (OSNCP 1981/8 poz. 151), zgodnie z którym art. 433 kc nie ma zastosowania do odpowiedzialności za szkody spowodowane przelaniem się wody w budynku z lokalu położonego wyżej do lokalu usytuowanego niżej; odpowiedzialność ta opiera się na zasadzie winy - art. 415 kc. 
Kasacja w części obejmującej zarzut błędnej wykładni art. 433 kc jest usprawiedliwiona. W dostatecznym stopniu uzasadnia to uchylenie zaskarżonego wyroku, jak również uchylenie wyroku Sądu pierwszej instancji i przekazanie temu ostatniemu Sądowi sprawy do ponownego rozpoznania - art. 393[13] § 1 kpc. 
Zarzut naruszenia art. 224 § 1 i art. 227 kpc nie był zasadny, ponieważ Sąd Apelacyjny, przy przyjęciu poglądu, że pozwana odpowiada na zasadzie ryzyka, nie miał obowiązku wyjaśnienia, czy ponosi ona winę za zalanie lokalu powodów. Nie wpływa to jednak na ocenę kasacji jako usprawiedliwionej z innej - dalej idącej - podstawy.

35.
V CK 24/02 – wyrok z dnia 16 lipca 2003 r. 
Roszczenie o zwrot bezpodstawnego wzbogacenia, z którym występuje przedsiębiorca, podlega 3-letniemu przedawnieniu z art. 118 k.c., jeżeli powstaje ono w związku z prowadzoną przez przedsiębiorcę działalnością gospodarczą. 


36.
Wyrok Sądu Najwyższego - Izba Cywilna
z dnia 20 listopada 1997 r.
III CKU 67/97
1. Rozporządzenie bezpodstawnie uzyskaną korzyścią na rzecz osoby trzeciej (art. 407 kc) nie zwalnia rozporządzającego od odpowiedzialności (art. 405 kc), jeżeli w chwili wyzbycia się korzyści powinien liczyć się z obowiązkiem zwrotu (art. 409 kc).
2. Nabywca gospodarstwa rolnego odpowiada, w ramach art. 526 kc, solidarnie ze zbywcą za jego zobowiązanie względem osoby trzeciej z tytułu zwrotu pobranej od niej ceny, na podstawie nieformalnej umowy sprzedaży gruntów wchodzących w skład tego gospodarstwa.
Sąd Najwyższy po rozpoznaniu w dniu 20 listopada 1997 r. sprawy z powództwa Zdzisława M. przeciwko Zofii C., Markowi C., Bożenie C. i Tadeuszowi C. o zasądzenie, na skutek kasacji Rzecznika Praw Obywatelskich od wyroku Sądu Rejonowego w Puławach z dnia 18 marca 1997 r. sygn. akt (...)
uchylił zaskarżony wyrok w części oddalającej powództwo w stosunku do pozwanych Marka C. i Bożeny C. oraz zasądzającej koszty procesu od powoda na rzecz pozwanego Marka C. (w pkt II i w pkt 5 sentencji) i sprawę - w tym zakresie - przekazał Sądowi Rejonowemu w Puławach do ponownego rozpoznania.
Uzasadnienie
Stosownie do dokonanych przez Sąd Rejonowy ustaleń, dnia 22 września 1987 r. pozwana Zofia C. zawarła z powodem Zdzisławem M. na piśmie umowę, na podstawie której sprzedała mu nieruchomość rolną obejmującą 2,30 ha powierzchni za cenę 616.000 ówczesnych złotych, stanowiących - według przyjętych przez strony ustaleń - równowartość 237 q żyta. Pozwana otrzymała od powoda wymienioną kwotę, a powód objął w posiadanie nabyte grunty. Pozwana odmówiła przystąpienia do sporządzenia aktu notarialnego, lecz nie zwróciła powodowi przyjętych pieniędzy. Wydała je na pokrycie wydatków związanych z budową domu na gruncie powodowi nie sprzedanym. Umową z dnia 26 października 1992 r., zawartą w formie aktu notarialnego, pozwana darowała synowi, pozwanemu Markowi C. i jego żonie, pozwanej Bożenie C. swój udział do 5/8 części we własności nieruchomości rolnej o powierzchni 4,48 ha, w skład której wchodzą działki objęte nieformalną umową, a także grunty przez powoda nie nabyte oraz nie wykończony dom mieszkalny i przeznaczona do rozbiórki obora. W 1994 r. powód został usunięty z kupionych od pozwanej działek gruntu na podstawie wyroku Sądu Rejonowego uwzględniającego powództwo Marka C. jako współwłaściciela nieruchomości.
Na podstawie przedstawionego stanu faktycznego Sąd Rejonowy, uwzględniając częściowo powództwo Zdzisława M., zasądził na jego rzecz od pozwanej Zofii C. kwotę 7.130 złotych z ustawowymi odsetkami od dnia uprawomocnienia się wyroku, stanowiącą równowartość gruntu sprzedanego powodowi według cen z daty orzekania, a oddalił powództwo w całości w stosunku do pozwanych Marka i Bożeny małżonków C. Sąd Rejonowy wskazał na art. 405 kc jako na prawną podstawę roszczenia powoda skierowanego przeciwko pozwanej Zofii C. Natomiast Sąd Rejonowy nie dopatrzył się podstaw odpowiedzialności pozwanych jako solidarnych dłużników. Według przyjętych przez ten Sąd ocen prawnych, art. 407 kc nie może uzasadniać uwzględnienia powództwa w stosunku do pozwanych małżonków C. Skoro bowiem obowiązek wydania powodowi korzyści uzyskanej bez podstawy prawnej spoczywa nadal na pozwanej Zofii C., gdyż zbywając synowi i synowej swój udział we własności nieruchomości wraz z domem zbudowanym m.in. za pieniądze otrzymane od powoda pozwana musiała liczyć się z obowiązkiem zwrotu (art. 409 kc), to jedynie ona, z wyłączeniem osób trzecich, ponosi wobec powoda odpowiedzialność z tytułu bezpodstawnego wzbogacenia.
Rzecznik Praw Obywatelskich wniósł na podstawie art. 12 ust. 3 ustawy o zmianie Kodeksu postępowania cywilnego... (Dz. U. 1996 r. Nr 43 poz. 189) kasację od wyroku Sądu Rejonowego w części oddalającej powództwo w stosunku do pozwanych Marka C. i Bożeny C. Domagając się jego uchylenia i przekazania sprawy Sądowi pierwszej instancji do ponownego rozpoznania zarzucił naruszenie art. 407, 409 i 526 kc.
Sąd Najwyższy zważył, co następuje:
Kasacja wywiedziona została z podstawy wymienionej w art. 393[1] pkt 1 kpc, choć przepis ten nie został w niej wprost powołany, jak wymaga tego art. 393[3] kpc.

Kasacja podlega jednak uwzględnieniu, aczkolwiek nie wszystkie jej zarzuty są uzasadnione.
Nie został dostatecznie wykazany zarzut naruszenia przez Sąd Rejonowy art. 407 i art. 409 kc. Wprawdzie - wbrew odmiennemu stanowisku Sądu Rejonowego - należy uznać za uzasadniony pogląd, że na gruncie przepisów o bezpodstawnym wzbogaceniu można przyjąć zbieg odpowiedzialności z różnych podstaw prawnych osoby wzbogaconej bezpodstawnie i osoby trzeciej, na rzecz której nastąpiło rozporządzenie korzyścią, ale w sprawie obecnie rozpoznawanej przez Sąd Najwyższy brak jest przesłanek do zastosowania takiej konstrukcji. Byłaby ona aktualna jedynie w warunkach ustalenia, że doszło do rozporządzenia korzyścią w rozumieniu art. 407 kc i przy zastosowaniu art. 409 kc. Przejście obowiązku wydania korzyści na osobę trzecią nie zwalnia bowiem od tego obowiązku rozporządzającego, który w chwili wyzbycia się korzyści powinien liczyć się z obowiązkiem zwrotu. Odpowiada on wówczas nadal (art. 405 i art. 409 kc), obok osoby trzeciej (art. 407 kc). Jednakże w okolicznościach niniejszej sprawy nie można przyjąć, aby doszło do rozporządzenia korzyścią w rozumieniu art. 407 kc.
Sąd Rejonowy prawidłowo przyjął, że korzyść uzyskaną przez pozwaną Zofię C. stanowiła określona kwota pieniężna. Była ona przedmiotem nienależnego świadczenia w rozumieniu art. 410 § 2 kc, dokonanego w wykonaniu nieważnej czynności prawnej. W konsekwencji przepisów o bezpodstawnym wzbogaceniu, które mają zastosowanie w szczególności do świadczenia nienależnego (art. 410 § 1 kc), oraz przepisów o zobowiązaniach pieniężnych (por. art. 358[1] kc), wykonanie przez pozwaną Zofię C. wobec powoda obowiązku wydania uzyskanej bez podstawy prawnej korzyści mogło polegać wyłącznie na wypłaceniu określonej sumy pieniężnej. Trafnie Sąd Rejonowy zauważył, że w takim wypadku zasada surogacji nie ma zastosowania. Korzyści pozwanej nie powodowało bowiem posiadanie oznaczonej ilości znaków pieniężnych jako rzeczy ruchomych, zamienionych następnie na inne przedmioty materialne, lecz uzyskanie pewnej wartości ze świadczenia pieniężnego. Stąd też o spełnieniu się hipotezy art. 407 kc można by mówić dopiero wtedy, gdyby przedmiotem darowizny uczynionej na rzecz pozwanych Marka i Bożeny małżonków C. były pieniądze. Tymczasem skarżący nie kwestionuje ustalenia zaskarżonego wyroku, że pozwana Zofia C. otrzymaną od powoda sumę pieniężną wydała na pokrycie kosztów budowy domu. Natomiast współpozwani jej nie otrzymali. Ostatecznie zatem nie można skutecznie podważać wyroku oddalającego powództwo w stosunku do pozwanych małżonków C. na podstawie przepisów o bezpodstawnym wzbogaceniu.
Nie oznacza to wszakże, że kasacja powinna ulec oddaleniu jako nie usprawiedliwiona.
Z przyjętych ustaleń może wynikać, że pozwana Zofia C. prowadziła gospodarstwo rolne na nieruchomości, która w dużym zakresie stanowiła jej współwłasność. Częścią gruntu rozporządziła nieformalnie na rzecz powoda, przystąpiła do budowy domu mieszkalnego, a następnie przeniosła na współpozwanych cały swój udział we własności nieruchomości rolnej. W tym stanie faktycznym skarżący trafnie zarzucił, że oddalenie powództwa z pominięciem art. 526 kc doprowadziło do jego naruszenia, Sąd Rejonowy nie przedstawił w tym przedmiocie swojego stanowiska. Zgodnie z treścią tego przepisu, także nabywca gospodarstwa rolnego jest odpowiedzialny solidarnie ze zbywcą za jego zobowiązania związane z prowadzeniem gospodarstwa, chyba że w chwili nabycia nie wiedział o tych zobowiązaniach mimo zachowania należytej staranności.
Zobowiązania wynikające z czynności prawnej, chociażby nieważnej, mające za przedmiot część gruntów należących do gospodarstwa rolnego, ma związek z prowadzeniem tego gospodarstwa. Nie zmienia tu istoty rzeczy podstawa zobowiązania odnosząca się do przepisów o bezpodstawnym zobowiązaniu (por. powołaną w kasacji uchwałę Sądu Najwyższego z dnia 30 sierpnia 1977 r. III CZP 65/77 OSNCP 1978/1 poz. 13). Stosownie do dyspozycji art. 526 kc w związku z art. 55[3] kc, przez gospodarstwo rolne należy rozumieć zbiór ustawowo określonych przedmiotów majątkowych, jeżeli stanowią lub mogą stanowić zorganizowaną całość gospodarczą. Jednakże nie można pomijać, że grunty rolne (leśne) wraz z ich częściami składowymi (budynkami) odgrywają z punktu widzenia istnienia gospodarstwa rolnego zasadnicze, rozstrzygające znaczenia. Dlatego zbycie wszystkich praw do gruntów należących do gospodarstwa rolnego może być potraktowane jako zbycie gospodarstwa rolnego w okolicznościach, które przemawiają, że taki był cel podjętej czynności prawnej. Rozporządzenie urządzeniami lub inwentarzem należącym do gospodarstwa rolnego nie wymaga zaś podjęcia czynności prawnej o szczególnej formie. Gdy zatem zaskarżony wyrok zapadł z naruszeniem art. 526 kc, Sąd Najwyższy, uwzględniając kasację Rzecznika Praw Obywatelskich, na mocy art. 393[13] kpc wyrok ten uchylił i sprawę przekazał Sądowi Rejonowemu do ponownego rozpoznania.


