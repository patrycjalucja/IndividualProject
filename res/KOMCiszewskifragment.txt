Ciszewski Jerzy (red.), Kodeks cywilny. Komentarz, wyd. II
Opublikowano: LexisNexis 2014


Stan prawny:
1 maja 2014 r.
Autorzy fragmentu
	Nazaruk Piotr
Pozostali autorzy komentarza
	Ciszewski Jerzy(red.)
	Jędrej Kamil
	Karaszewski Grzegorz
	Knabe Jakub
	Ruszkiewicz Beata
	Sikorski Grzegorz
	Stępień-Sporek Anna


Art. 1
Zagadnienia ogólne
 1.
 Kodeks cywilny z 1964 r. jest formą kodyfikacji prawa cywilnego i tak jak inne polskie regulacje tego typu (np. Kodeks karny, Kodeks  pracy), jest aktem prawnym o charakterze „ustawy organicznej”. W Kodeksie tym nie jest jednak i nie może być zrealizowana zasada zupełności, według której powinien on obejmować wszystkie przepisy z zakresu prawa cywilnego jako odrębnej gałęzi prawa. Kodeks nie jest aktem wyższego rzędu w stosunku do innych ustaw. Jest on traktowany na równi z innymi ustawami i nie jest aktem normatywnym hierarchicznie nadrzędnym w stosunku do innych ustaw regulujących stosunki cywilnoprawne. Jest natomiast aktem o najszerszym zakresie regulacji, obejmującym podstawowe instytucje prawa cywilnego, opartym na jednolitych założeniach ogólnych.
 2.
 Na pojęcie prawa cywilnego, którego podstawową regulacją prawną jest Kodeks cywilny, składają się trzy elementy, a mianowicie: 1) podmioty działające w ramach prawa, 2) przedmiot regulacji i 3) metoda regulacji stosunków prawnych. Cechą szczególną tego Kodeksu jest to, że obejmuje on podstawowe przepisy regulujące stosunki cywilnoprawne, czyli stosunki zaliczane - zarówno w doktrynie, jak i w judykaturze - do spraw cywilnych. Kryteria rozgraniczenia między stosunkiem cywilnoprawnym i innymi stosunkami prawnymi nie są określone w art. 1, a w konsekwencji - między prawem cywilnym a innymi gałęziami prawa. W doktrynie wskazuje się przede wszystkim na dwa takie kryteria: metody oraz przedmiotu regulacji stosunków społecznych.
 3.
 Systematyka Kodeksu cywilnego oparta jest na zmodyfikowanym systemie pandektowym, który został opracowany w XIX w. w Niemczech i opiera się na tradycjach rzymskich, wprowadzając jednak istotne modyfikacje, z których najważniejszą jest wyodrębnienie w systematyce Kodeksu części ogólnej. System pandektowy zastosowany został w niemieckim Kodeksie cywilnym (BGB), który dzieli się na pięć ksiąg (ogólną, prawo rzeczowe, zobowiązania, prawo rodzinne i spadkowe). Modyfikacja systemu pandektowego w polskim Kodeksie cywilnym polegała na podyktowanym względami ideologicznymi uregulowaniu stosunków rodzinnych w osobnym Kodeksie, co nie pozbawia ich charakteru stosunków cywilnoprawnych. Względami ideologicznymi (planowaną nacjonalizacją) spowodowana była także rezygnacja z uregulowania w księdze drugiej Kodeksu cywilnego hipoteki (K. Osajda (red.), Kodeks cywilny..., uwagi do art. 1).
 4.
 Zakres zastosowania Kodeksu cywilnego wymaga wskazania dwóch kryteriów: 1) przedmiotowego, czyli majątkowego lub osobistego charakteru stosunku prawnego, i 2) charakterystycznej, równorzędnej dla stron tego stosunku metody jego regulacji (tak E. Łętowska, Podstawy prawa..., s. 23). Oba kryteria są ze sobą ściśle funkcjonalnie i logicznie związane w ten sposób, że wskazana cywilnoprawna metoda regulacji może zaistnieć tylko w przestrzeni wyznaczonej występowaniem stosunków prawa prywatnego. Z uwagi na tę niesamodzielność metody regulacji nie do końca przekonujące są próby eksponowania jej, jako jedynego kryterium wyodrębnienia prawa cywilnego (tak A. Stelmachowski, Wstęp do teorii..., s. 14 i n.).
 5.
 Stosunek cywilnoprawny uregulowany w art. 1 to taki złożony stosunek prawny, w którym podmioty zachowują autonomiczną względem siebie pozycję; nie występuje zatem w tym układzie uprawnień i obowiązków zjawisko władczego określania przez jedną ze stron sytuacji prawnej drugiej strony (A. Stelmachowski, Zarys teorii..., s. 35 i n.). Jest to jedynie zasada, od której występują wyjątki - sytuacje, gdy jedna ze stron stosunku cywilnoprawnego ma kompetencję do samodzielnego zaktualizowania, zniesienia czy określenia treści uprawnień lub obowiązków drugiej strony (tzw. uprawnienie kształtujące). Element ten jednak ma zawsze w stosunku cywilnoprawnym znaczenie drugorzędne względem podstawowego układu uprawnień i obowiązków, zbudowanego na zasadzie autonomiczności.
 6.
 Treść stosunku cywilnoprawnego określa wzajemne zachowania jego stron, przez wskazanie praw i obowiązków majątkowych oraz niekiedy praw i obowiązków niemajątkowych, odnoszących się do dóbr osobistych. Stosunki cywilnoprawne mogą mieć zatem charakter stosunków prawnych majątkowych lub niemajątkowych. Prawa i obowiązki stron oraz powstanie, zmiana i ustanie stosunku cywilnoprawnego zależą od charakteru zdarzeń prawnych, a w szczególności od treści czynności prawnych oraz czynności faktycznych stron.
 7.
 Podmiotami prawa cywilnego są wskazane w treści norm cywilnoprawnych oraz wymienione w sformułowaniach norm prawnych osoby, na których rzecz ma być podjęte nakazane adresatowi zachowanie czy też czynności, których obowiązek prawny adresata jest uzależniony od określonego działania lub zachowania. Występują one zatem jako strony stosunków prawnych. Wbrew sformułowaniu art. 1, prawo cywilne zna nie dwa, lecz trzy rodzaje podmiotów. Największe znaczenie mają niewątpliwie wymienione w komentowanym przepisie osoby fizyczne (zob. uwagi do art. 8 i n.) oraz osoby prawne (zob. uwagi do art. 33 i n.). Oprócz nich jednak normy prawa cywilnego nakładają obowiązki i przyznają uprawnienia ściśle określonym jednostkom organizacyjnym nieuznanym przez przepisy za osoby prawne. Jednostki te można uznać za trzecią kategorię podmiotów prawa cywilnego, choć art. 331 odsyła w tym przypadku do przepisów o osobach prawnych (zob. uwagi do art. 331). Chodzi tu głównie o osobowe spółki handlowe.
 8.
 Obecnie Kodeks cywilny traktuje na równi osoby fizyczne i osoby prawne. Nie zawsze tak było. Do 1 października 1990 r., to jest do dnia wejścia w życie ustawy z 28 lipca 1990 r. o zmianie ustawy - Kodeks cywilny (Dz. U. Nr 55, poz. 321 ze zm.), art. 1 przewidywał odrębne regulacje stosunków cywilnoprawnych między jednostkami gospodarki uspołecznionej, między osobami fizycznymi oraz między jednostkami gospodarki uspołecznionej a osobami fizycznymi (§ 1). Zmiana art. 1 - dokonana ustawą z 28 lipca 1990 r. - polegająca na nadaniu mu nowego brzmienia, połączona ze zmianą wielu innych przepisów tego Kodeksu, miała na celu zniesienie dotychczasowego nierównego traktowania podmiotów stosunków cywilnoprawnych, w zależności od reprezentowanego przez nie typu własności (państwowej, społecznej, indywidualnej, osobistej), które dotychczas podlegały zróżnicowanej ochronie. Cel ten został w zasadzie zrealizowany, i to zarówno w stosunkach prawnorzeczowych, jak i zobowiązaniowych.
 9.
 Stosowanie Kodeksu cywilnego do stosunków cywilnoprawnych normowanych aktami pozakodeksowymi przedstawia się różnie w odniesieniu do poszczególnych aktów pozakodeksowych. Część z nich zawiera przepisy przesądzające o konieczności uzupełniającego stosowania do regulowanej danym aktem materii przepisów Kodeksu cywilnego (np. art. 1 ust. 2 u.w.l.), inne takiego odesłania nie zawierają, a o sposobie i zakresie stosowania przepisów Kodeksu cywilnego rozstrzyga przedmiot regulacji danej ustawy szczególnej. Zasadą jest stosowanie wprost (nie odpowiednio) na całym obszarze prawa cywilnego przepisów księgi I (części ogólnej) Kodeksu cywilnego. Ponadto, do uregulowanych poza Kodeksem stosunków prawnych o charakterze zobowiązaniowym mają zastosowanie wprost przepisy tzw. części ogólnej prawa zobowiązań, normujące zagadnienia wspólne dla wszystkich stosunków prawnych tego rodzaju (art. 353-534 k.c.), a do uregulowanych poza Kodeksem praw rzeczowych ograniczonych mają zastosowanie wprost kodeksowe przepisy ogólne o tych prawach (art. 244-251 k.c.).
 10.
 Postępowanie sądowe w sprawach ze stosunków prawa cywilnego zostało uregulowane w Kodeksie postępowania cywilnego. Pojęcie spraw cywilnych w rozumieniu art. 1 k.p.c. obejmuje ponadto sprawy ze stosunków z zakresu prawa rodzinnego i opiekuńczego, prawa pracy, prawa ubezpieczeń społecznych oraz inne sprawy, do których przepisy Kodeksu postępowania cywilnego stosuje się z mocy ustaw szczególnych. W polskim systemie prawa obowiązuje prymat prawa cywilnego materialnego nad procedurą cywilną. Regulacje postępowania cywilnego pełnią funkcję służebną wobec prawa cywilnego materialnego, udzielając ochrony podmiotom prawa cywilnego.
 11.
 Kodeks cywilny nie jest jedynym źródłem prawa cywilnego i nie normuje całości stosunków cywilnoprawnych. Poza Kodeksem istnieją liczne akty normatywne wyrażające normy prawa cywilnego. Te pozakodeksowe źródła prawa cywilnego można podzielić na dwie grupy: 1) akty normatywne wyrażające wyłącznie lub przynajmniej głównie normy prawa cywilnego (np. Kodeks rodzinny i opiekuńczy, Kodeks spółek handlowych, ustawa z 28 kwietnia 1936 r. - Prawo wekslowe, ustawa z 28 kwietnia 1936 r. - Prawo czekowe, ustawa z 24 czerwca 1994 r. o własności lokali, ustawa z 15 grudnia 2000 r. o spółdzielniach mieszkaniowych, ustawa z 6 grudnia 1996 r. o zastawie rejestrowym i rejestrze zastawów), 2) tzw. akty normatywne kompleksowe - regulujące we względnie całościowy sposób poszczególne dziedziny stosunków społecznych i wyrażające zarówno normy prawa cywilnego, jak i prawa administracyjnego, a często także karnego (np. ustawa  z 21 sierpnia 1997 r. o gospodarce nieruchomościami, ustawa z 21 czerwca 2001 r. o ochronie praw lokatorów, mieszkaniowym zasobie gminy i o zmianie Kodeksu cywilnego, ustawa z 29 sierpnia 1997 r. - Prawo bankowe, ustawa z 16 listopada 2000 r. o domach składowych oraz o zmianie Kodeksu cywilnego, Kodeksu postępowania cywilnego i innych ustaw).
 12.
 Znajomość źródeł i orzecznictwa w zakresie szeroko pojętego prawa cywilnego jest niezbędna do prawidłowego funkcjonowania w całym systemie prawa nie tylko w zakresie regulacji prywatnoprawnych, ale również w zakresie wielu regulacji publicznoprawnych. W polskim systemie prawa dominują regulacje o charakterze cywilistycznym. W praktyce większość spraw sądowych to sprawy cywilne, przy rozpoznawaniu których istotną rolę odgrywa dorobek judykatury. Polska kodyfikacja prawa cywilnego nawiązuje do niemieckiej koncepcji legislacyjnej, zgodnie z którą regulacje cywilistyczne mają charakter fundamentalny dla całego systemu prawa. W związku z powyższym, nie sposób zakwestionować znanej niemieckiej zasady, zgodnie z którą, jeśli ktoś nie jest cywilistą, to nie jest prawnikiem, a jeżeli nie jest procesualistą, to nie jest cywilistą (niem. Kein Zivilist - kein Jurist, kein Prozessualist - kein Zivilist).
Zagadnienia szczegółowe i problemy praktyczne
 13.
 Przepisy Kodeksu cywilnego stosuje się w sprawie cywilnej w każdym wypadku, gdy przepisy szczególne, regulujące stosunki cywilnoprawne, nie normują jakiegoś zagadnienia (np. zdolności do czynności prawnych, terminów, przedawnienia). Część ogólna Kodeksu cywilnego ma w tym wypadku szczególne znaczenie; jej przepisy łączą niejako w jedną całość normy cywilnoprawne zawarte różnych aktach normatywnych. Umożliwia to stosowanie tych przepisów według jednolitych zasad.
 14.
 Od 1 maja 2004 r. częścią polskiego prawa, w tym prawa cywilnego, stało się prawo europejskie (wcześniej prawo Wspólnot Europejskich oraz - od wejścia w życie 1 listopada 1993 r. Traktatu z Maastricht - prawo Unii Europejskiej). Prawo europejskie bezpośrednio obowiązuje w państwach członkowskich, a więc obecnie również w Polsce, i jest bezpośrednio skuteczne.
 15.
 Zgodnie z koncepcją jedności prawa prywatnego Kodeks spółek handlowych stanowi lex specialis względem Kodeksu cywilnego, którego przepisy są stosowane odpowiednio. Zasadnicze znaczenie ma tu art. 2 k.s.h., który wyklucza automatyczne stosowanie wprost przepisów Kodeksu cywilnego do każdej kwestii nieuregulowanej w Kodeksie spółek handlowych. Przede wszystkim ustalenie istnienia „sprawy nieuregulowanej” wymaga przeprowadzenia dość złożonej sekwencji rozumowań. W razie stwierdzenia braku unormowania danego zagadnienia we właściwej grupie przepisów Kodeksu spółek handlowych należy bowiem rozważyć, czy nie zachodzi przypadek regulacji negatywnej (zamierzonego pominięcia określonej kwestii w przepisach) oraz czy nie można zastosować przez analogię innego przepisu Kodeksu spółek handlowych. Dopiero w razie uzyskania przeczącej odpowiedzi na te pytania możliwe jest zastosowanie przepisu Kodeksu cywilnego. Stosowanie tego przepisu należy jednak poprzedzić oceną, czy właściwość (natura) stosunku prawnego spółki handlowej pozwala na stosowanie przepisów Kodeksu cywilnego wprost, czy też wymaga stosowania odpowiedniego (czyli dopuszczającego modyfikację treści normy wyinterpretowanej z przepisów Kodeksu cywilnego w celu dostosowania jej do specyfiki stosunków regulowanych przez Kodeks spółek handlowych). Zob. szerzej w tej kwestii M. Pazdan, Kodeks spółek ...; S. Sołtysiński, w: Kodeks spółek..., t. 1.
 16.
 Stosowanie przepisów Kodeksu cywilnego wymaga ustalenia, że dana sprawa bądź w ogóle nie jest uregulowana przepisami prawa pracy (rozumianymi zgodnie z art. 9 k.p.), bądź jest uregulowana w sposób niewyczerpujący. Następnie należy ustalić, czy norma wyinterpretowana z przepisów Kodeksu cywilnego nie jest sprzeczna z zasadami prawa pracy, co jest o tyle trudne, że pojęcie zasad prawa jest jednym z bardziej niejasnych pojęć języka prawnego i prawniczego. Dopiero w razie stwierdzenia braku sprzeczności można stosować przepisy Kodeksu cywilnego, przy czym ma to być stosowanie odpowiednie. W tej kwestii zob. zwłaszcza A. Kijowski, w: T. Zieliński (red.), Kodeks pracy..., s. 1247 i n.
Wybrane tezy z orzecznictwa
 17.
1. Strona, która zarzuca sądowi uwzględnienie roszczenia nieudowodnionego, powinna podnieść zarzut naruszenia określonego przepisu prawa materialnego albo wskazać na konkretne uchybienie w postępowaniu dowodowym mające wpływ na wynik procesu. Ograniczenie zarzutu do naruszenia art. 232 zd. 1 k.p.c. nie może zatem prowadzić do podważenia zaskarżonego orzeczenia.
2. Ocena obowiązków stron stosunku cywilnoprawnego nie może być pochodną oceny zobowiązań podatkowych, ich wykonania lub niewykonania, ani też skutków przewidzianych przez prawo podatkowe. Sąd powszechny, rozpoznający spór toczący się na tle umowy prawa cywilnego, ma obowiązek stosować przepisy tej właśnie gałęzi prawa oraz obowiązujące w nim definicje legalne, za punkt wyjścia przyjmując uzgodnienia stron (art. 3531 k.c.). Ocena podatkowych skutków czynności cywilnoprawnej należy wyłącznie do organów podatkowych, a w dalszej kolejności do sądu administracyjnego, rozpoznającego skargę na decyzję ustalającą lub określającą wysokość zobowiązania podatkowego. Podstawy dochodzonego w postępowaniu cywilnym roszczenia należy poszukiwać w przepisach prawa cywilnego oraz umowie stron i jedynie w oparciu o powyższe dokonywać oceny zasadności żądania zgłoszonego w pozwie (wyrok SA we Wrocławiu z 17 lutego 2012 r., I ACa 46/2012, SIP nr 1129360, Lexis.pl nr 3118861).
 18.
 Postępowania związanego z wydaniem wytyku nie można potraktować jako sprawy cywilnej w rozumieniu art. 1 k.c. oraz art. 1 i 2 k.p.c. W postępowaniu związanym z wydaniem wytyku w trybie art. 40 § 1 u.s.p. nie mają ponadto zastosowania przepisy Kodeksu postępowania cywilnego (postanowienie SN z 21 lipca 2011 r., V CZ 35/2011, LexisNexis nr 3925490, OSNC-ZD 2012, nr C, poz. 48).
 19.
 „Spór dotyczący rozliczeń między związkiem gmin utworzonym na podstawie art. 64 ust. 1  ustawy z dnia 8 marca 1990 r. o samorządzie gminnym (tekst jedn. Dz. U. z 1996 r. Nr 13, poz. 74 ze zm.) [obecnie tekst jedn. Dz. U. z 2013 r., poz. 594 ze zm. - przyp. red.] a uczestniczącą w nim gminą z tytułu ponoszenia kosztów działalności związku jest sprawą cywilną, podlegającą rozpoznaniu przez sąd powszechny” (wyrok SN z 2 kwietnia 2003 r., I CK 265/2002, LexisNexis nr 364418, OSNC 2004, nr 6, poz. 99).
 20.
 „Stosunek prawny między kasą chorych a świadczeniodawcą, którym z reguły jest zakład opieki zdrowotnej, ma charakter umownego zobowiązania, którego powstanie i wykonanie podlega ocenie z punktu widzenia prawa cywilnego” (wyrok SN z 7 sierpnia 2003 r., IV CKN 393/2001, LexisNexis nr 362981, Biul. SN 2004, nr 1, s. 11).
Poglądy doktryny
 21.
 Stosunkiem prawnym jest stosunek społeczny regulowany przez normę prawną i usankcjonowany przez państwo (zob. Z. Ziembiński, O metodzie analizowania..., s. 195 i n.). W nowszej doktrynie oraz w orzecznictwie przeważa pogląd, zgodnie z którym podstawowe znaczenie w rozważanym zakresie ma kryterium metody regulacji stosunków społecznych. Pozwala ono na wyodrębnienie w systemie prawa trzech jego podstawowych gałęzi: prawa cywilnego zaliczanego do sfery prawa prywatnego oraz prawa administracyjnego i karnego zaliczanych do sfery prawa publicznego (zob. szerzej M. Safjan, w: System P.P., t. 1, 2012, s. 30 i n.).
 22.
 Zasadnicze znaczenie praktyczne ma odróżnianie stosunków cywilnoprawnych od stosunków prawa publicznego, w tym przede wszystkim szeroko rozumianego prawa administracyjnego. To ostatnie cechuje występowanie po jednej ze stron stosunku prawnego organu państwa lub samorządu terytorialnego (bądź innego podmiotu wykonującego funkcje administracyjne) i przysługująca temu organowi kompetencja do władczego rozstrzygania o uprawnieniach i obowiązkach drugiej strony. Należy podkreślić, że to właśnie cechy konstrukcyjne stosunku prawnego (autonomiczność podmiotów lub podporządkowanie), a nie rodzaj regulowanych zjawisk społecznych decydują o charakterze stosunku prawnego (zob. E. Łętowska, Prawo cywilne...).
 23.
 Nie należą do sfery prawa cywilnego (czy też szerzej: prawa prywatnego) normy z zakresu postępowania cywilnego. Z natury rzeczy pozostają one w ścisłym związku z prawem cywilnym (prawem prywatnym), wręcz je „obsługują” (zob. W. Siedlecki, Postępowanie cywilne..., s. 21).
 24.
 Niewłaściwe jest kryterium wyróżniania stosunku cywilnoprawnego, takie jak majątkowy charakter uprawnień stron czy ekwiwalentność świadczeń, gdyż prawo cywilne normuje stosunki zarówno o charakterze niemajątkowym, jak i stosunki majątkowe, które są wyznaczane przez normy bezspornie należące do innych gałęzi prawa (zwłaszcza prawa finansowego). Także ekwiwalentność świadczeń nie może stanowić kryterium wyróżniania stosunków cywilnoprawnych, gdyż wiele z nich nie ma tej cechy, a podobne relacje można dostrzegać m.in. w stosunkach prawa administracyjnego (w postaci np. opłat za wydanie zezwoleń czy korzystanie z nich). Zob. szerzej M. Safjan, w: System P.P., t. 1, 2012, s. 34 i n.
 25.
 W celu zapewnienia bezpieczeństwa obrotu oraz spełnienia postulatu jednoznaczności i pewności kwalifikacyjnej należałoby w przepisach prawa przedmiotowego, tj. w art. 8 k.s.h., posłużyć się jednoznacznym stwierdzeniem: „spółka osobowa ma zdolność prawną, zdolność do czynności prawnych, zdolność sądową i procesową”. Takie wyraźne sformułowanie treści wspomnianego przepisu przyczyniłoby się do zwiększenia pewności obrotu gospodarczego i usunęłoby pojawiające się na tle obecnego sformułowania wątpliwości. Wzmocnieniem koncepcji o istnieniu trzeciej kategorii osób prawa cywilnego byłoby także dokonanie stosownej zmiany przepisu art. 1 k.c., który wskazywałby wyraźnie, że Kodeks cywilny reguluje stosunki cywilnoprawne między osobami fizycznymi, prawnymi i ustawowymi (M. Tyrakowska, Podmiotowość cywilnoprawna..., s. 32).
