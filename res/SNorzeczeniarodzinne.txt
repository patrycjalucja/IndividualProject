17.05.2013 Orzeczenie z dnia 10 września 1957 r., Sąd Najwyższy - II CR 707/57 Orzeczenie Sądu Najwyższego z dnia 10 września 1957 r. II CR 707/57 Jeżeli przy zawarciu związku małżeńskiego urzędnik stanu cywilnego podpisał sam sobie akt małżeństwa jako zawierający związek małżeński i jako urzędnik stanu cywilnego, a urzędnika stanu cywilnego poza nim nie było przy zawieraniu przez strony małżeństwa, to małżeństwo nie zostało zawarte. Przy składaniu bowiem przed urzędnikiem stanu cywilnego oświadczeń z art. 1 kod. rodz. urzędnik stanu cywilnego nie może być jedną z osób wstępujących w związek małżeński, lecz musi być osobą trzecią. OSNCK 1960/1/6 115560 Dz.U.1950.34.308: art. 1 Skład orzekający Przewodniczący: sędzia F. Błahuta (sprawozdawca). Sędziowie: T. Byliński, F. Stojanowski. Sentencja Sąd Najwyższy w sprawie z powództwa Emmy N. przeciwko Robertowi N. o ustalenie niezawarcia związku małżeńskiego ewentualnie o unieważnienie małżeństwa, po rozpoznaniu rewizji nadzwyczajnej Pierwszego Prezesa Sądu Najwyższego od wyroku Sądu Wojewódzkiego w Olsztynie z dnia 10 stycznia 1957 r., zmienił zaskarżony wyrok i orzekł, że strony, Robert N. i Marta Emma D. I voto N., nie zawarły ze sobą związku małżeńskiego zarejestrowanego w Urzędzie Stanu Cywilnego w M. Uzasadnienie faktyczne Sąd Wojewódzki oddalił powództwo o unieważnienie małżeństwa stron uznając, że poprzednie małżeństwo powódki zostało rozwiązane przed zawarciem przez stronę związku małżeńskiego. Okoliczność zaś, że przy zawieraniu małżeństwa stron pozwany działał w jednej osobie w charakterze nowożeńca i urzędnika stanu cywilnego, uznał Sąd Wojewódzki za nieistotną, gdyż kodeks rodzinny nie przewiduje takiej podstawy unieważnienia małżeństwa. Prawomocny wyrok Sądu Wojewódzkiego zaskarżył rewizją nadzwyczajną Pierwszy Prezes Sądu Najwyższego, zarzucając pogwałcenie przepisu art. 1 k.r. Uzasadnienie prawne Sąd Najwyższy zważył, co następuje: Z treści akt wynika, że powódka opierała swe żądanie na dwóch podstawach: 1) że małżeństwo stron jest bigamiczne, gdyż poprzednie małżeństwo powódki nie ustało (ta podstawa została wyrażona w pozwie), 2) że przy zawieraniu małżeństwa stron pozwany działał jednocześnie jako urzędnik stanu cywilnego (ta podstawa żądania powódki wynika jednoznacznie z jej pisma z 1 sierpnia 1956 r. uzupełniającego pozew). Aczkolwiek powódka żądanie swe określiła jako "unieważnienie" małżeństwa, to jednak w gruncie rzeczy domagała się ustalenia, że małżeństwo stron nie zostało zawarte (podstawa 2), a jednocześnie żądała unieważnienia tegoż małżeństwa jako bigamicznego. Z istoty rzeczy wynika więc, że żądanie unieważnienia małżeństwa należało traktować jako żądanie ewentualne na wypadek oddalenia żądania dalej idącego, tj. ustalenia nieistnienia małżeństwa. Jeżeli więc Sąd Wojewódzki ustalił, że pozwany, będący sam urzędnikiem stanu cywilnego, podpisał akt małżeństwa stron także i w tym charakterze, a urzędnika stanu cywilnego poza nim nie było przy zawieraniu przez strony małżeństwa, to tym samym stwierdzony został brak jednej z przesłanek zawarcia małżeństwa (art. 1 k.r.). Pomimo sporządzenia aktu małżeństwa, małżeństwo stron nie zostało zawarte ( matrimonium non existens). Jest bowiem oczywiste, że przy składaniu przed urzędnikiem stanu cywilnego oświadczeń z art. 1 k.r. urzędnik ten nie może być jedną z osób wstępujących w związek małżeński, lecz musi być osobą trzecią. W tych warunkach Sąd Najwyższy, opierając się na stanie faktycznym ustalonym w zaskarżonym wyroku i nie znajdując uchybień procesowych mogących mieć wpływ na wynik sprawy, zmienił zaskarżony wyrok (art. 386 k.p.c.) jak w sentencji. 17.05.2013 Wyrok z dnia 3 marca 2004 r., Sąd Najwyższy - III CK 346/02 Wyrok Sądu Najwyższego z dnia 3 marca 2004 r. III CK 346/02 W razie niesporządzenia aktu małżeństwa, mimo spełnienia pozostałych wymogów określonych w art. 1 § 2 k.r.o., nie można dochodzić ustalenia istnienia małżeństwa konkordatowego na podstawie art. 189 k.p.c. Rejestracja takiego małżeństwa jest jednym z konstytutywnych wymogów jego zawarcia. OSP 2005/2/23, Prok.i Pr.-wkł. 2004/9/36, Wokanda 2004/11/7 121342 Dz.U.2012.788: art. 1 Dz.U.1964.43.296: art. 189 glosa aprobująca: Smyczyński T. Glosa do wyroku SN z dnia 3 marca 2004 r., III CK 346/02. Sentencja Sąd Najwyższy w sprawie z powództwa Stanisławy N. przeciwko kuratorowi Monice G. przy udziale prokuratora Prokuratury Krajowej o ustalenie istnienia małżeństwa, po rozpoznaniu w Izbie Cywilnej w dniu 3 marca 2004 r. na rozprawie kasacji powódki od wyroku Sądu Apelacyjnego w Lublinie z dnia 29 maja 2002 r. I ACa 259/02 - oddalił kasację. Uzasadnienie faktyczne Wyrokiem z 2.III.2002 r. Sąd Okręgowy w Zamościu oddalił powództwo Stanisławy N., skierowane przeciwko ustanowionemu w trybie art. 447 § 1 i 2 k.p.c. kuratorowi, o ustalenie istnienia skutków cywilnych zawartego przez nią, w dniu 15.IX.2001 r., z Zygmuntem B. zmarłym następnie 25.X.2001 r., małżeństwa wyznaniowego. Sąd ustalił, że w związku z ciężką chorobą Zygmunta B., pozostającego z powódką od wielu lat w konkubinacie, zawarli oni, w dniu 15.IX.2001 r., ślub kościelny, którego udzielił im, w miejscu zamieszkania nupturientów i w obecności 2 świadków, duchowny katolicki Piotr K. Fakt zawarcia małżeństwa wyznaniowego zarejestrowano w księdze zaślubionych Parafii Rzymskokatolickiej św. Mikołaja w H. za nr 44/2001. Zawierając ten związek nie złożyli oni w obecności duchownego oświadczenia woli jednoczesnego zawarcia małżeństwa podlegającego prawu polskiemu i nie został również sporządzony przez kierownika Urzędu Stanu Cywilnego w H. akt małżeństwa, gdyż nie wpłynęło do tego Urzędu zaświadczenie, o którym mowa w art. 8 § 2 k.r.o. Skoro zatem nie zostały spełnione przesłanki określone w art. 1 § 2 k.r.o., warunkujące skuteczność małżeństwa kanonicznego na płaszczyźnie prawa polskiego, powództwo oparte na art. 189 k.p.c. o ustalenie istnienia "małżeństwa konkordatowego" nie może być uwzględnione. Zaskarżonym wyrokiem Sąd Apelacyjny oddalił apelację wniesioną przez powódkę od powyższego wyroku i nie podzielił zarzutu skarżącej naruszenia przez Sąd pierwszej instancji art. 189 k.p.c. Sąd Okręgowy nie zanegował bowiem istnienia interesu prawnego po stronie powódki w dochodzeniu ustalenia istnienia małżeństwa konkordatowego i oddalił jej żądanie wobec uznania, na podstawie prawidłowo dokonanych ustaleń faktycznych, że nie zostało ono zawarte. W kasacji opartej na podstawie naruszenia art. 189 k.p.c. - przez zanegowanie przez Sąd Apelacyjny możliwości dochodzenia ustalenia istnienia małżeństwa konkordatowego na podstawie tego przepisu - powódka domagała się "uchylenia wyroków sądów obu instancji i przekazania sprawy do ponownego rozpoznania". Uzasadnienie prawne Sąd Najwyższy zważył, co następuje: Przepis art. 189 k.p.c., mimo że usytuowany został wśród przepisów prawa procesowego, ma niewątpliwie charakter materialnoprawny, ponieważ stanowi źródło uprawnień do dochodzenia ochrony praw podmiotowych. Oznacza to, że skarżąca oparła kasację na pierwszej z podstaw kasacyjnych, co wywiera ten skutek, że Sąd Najwyższy przy ocenie naruszenia prawa materialnego związany jest podstawą faktyczną zaskarżonego wyroku. W postępowaniu kasacyjnym nie bada bowiem trafności ustaleń faktycznych sądu drugiej instancji, jeśli skarżący nie zarzuca naruszenia przepisów postępowania. Przesłankę dokonanego przez Sąd Apelacyjny wyboru przepisu prawa materialnego, a więc w tym przypadku art. 189 k.p.c., stanowiło ustalenie, że powódka zawarła z Zygmuntem B. małżeństwo wyznaniowe bez skutków cywilnych. Wbrew zarzutom skarżącej sądy obu instancji, oddalając powództwo, nie zanegowały jej interesu prawnego w dochodzeniu ustalenia istnienia stosunku prawnego na podstawie powołanego przepisu, choć problem, który wyczerpuje istotę rozpoznawanej sprawy i od rozwiązania którego zależało rozstrzygnięcie, sprowadzał się do rozważenia w pierwszej kolejności kwestii dopuszczalności dochodzenia na podstawie tego przepisu ustalenia istnienia małżeństwa kanonicznego ze skutkami cywilnymi, a więc małżeństwa, o którym mowa w art. 1 § 2 k.r.o. Sąd Najwyższy nie zajmował się do tej pory tym zagadnieniem, zaś w piśmiennictwie prawniczym wyrażane są na ten temat rozbieżne poglądy. Prawidłowa wykładnia przepisu, którego naruszenie zarzuca skarżąca, prowadzi do wniosku, że powództwo o ustalenie stosunku prawnego lub prawa może być uwzględnione tylko wtedy, gdy spełnione są dwie przesłanki: interes prawny oraz wykazanie prawdziwości twierdzeń powoda o tym, że dany stosunek prawny lub prawo istnieje. Od spełnienia pierwszej z wymienionych przesłanek zależy skutek wytoczonego na tej podstawie prawnej powództwa i decyduje o dopuszczalności badania i ustalania prawdziwości twierdzeń powoda (por. orzecz. SN z 27.VI.2001 r. II CKN 898/00, LEX nr 52613). W doktrynie i orzecznictwie przyjmuje się też zgodnie, że interes prawny w rozumieniu art. 189 k.p.c. występuje wówczas, gdy istnieje obiektywna potrzeba ochrony prawnej. Musi być nadto zgodny z prawem, zasadami współżycia społecznego, jak również z celem, któremu służy powołany przepis. Nie zachodzi również z reguły wówczas, gdy zainteresowany może na innej drodze osiągnąć w pełni ochronę swych praw (por. orzecz. SN z 22.XI.2002 r. IV CKN 1519/00, LEX nr 78333; z 13.IV.1965 r. II CR 266/64, OSPiKA 1966, nr 6-8, poz. 166 oraz uchwałę składu siedmiu sędziów SN z 17.IV.1970 r. III PZP 34/69). Okoliczność, że kodeks rodzinny i opiekuńczy przewiduje jedynie - w art. 2 - możliwość ustalenia nieistnienia małżeństwa nie oznacza oczywiście, że nie jest dopuszczalne powództwo o deklaratywne ustalenie stanu cywilnego na podstawie art. 189 k.p.c. W literaturze przedmiotu i orzecznictwie dopuszcza się powództwa o ustalenie nieistnienia małżeństwa z innych przyczyn aniżeli wymienione w art. 1 § 2 k.r.o. (por. orzecz. SN z 7.V.1967 r. I CR 657/66, OSNC 1967/11/201), a także ustalenie istnienia małżeństwa zawartego przed unifikacją prawa cywilnego w formie wyznaniowej. Podkreśla się jednak, że interes prawny w wytoczeniu takiego szczególnego powództwa może występować wyjątkowo, a więc wtedy, gdy odpowiedni wpis w akcie stanu cywilnego nie jest dokonany. Za dopuszczalnością takiego powództwa przemawia również przepis art. 22 k.r.o. oraz art. 425 i nast. k.p.c. Nie oznacza to jednak dopuszczalności dochodzenia ustalenia istnienia małżeństwa konkordatowego. Aktowi małżeństwa sporządzonemu w wypadku zawarcia związku wyznaniowego ze skutkami cywilnoprawnymi nadano bowiem inne znaczenie niż aktowi małżeństwa zawieranego przed kierownikiem urzędu stanu cywilnego. W myśl art. 1 § 2 zdanie pierwsze k.r.o. małżeństwo zostaje zawarte również wtedy, gdy mężczyzna i kobieta zawierający związek małżeński podlegający prawu wewnętrznemu Kościoła albo innego związku wyznaniowego w obecności duchownego oświadczą wolę jednoczesnego zawarcia małżeństwa podlegającego prawu polskiemu i kierownik urzędu stanu cywilnego sporządzi następnie akt małżeństwa na podstawie zaświadczenia sporządzonego przez tego duchownego, małżonków i 2 świadków obecnych przy złożeniu tych oświadczeń i przekazanego przezeń do tego urzędu przed upływem 5 dni od zawarcia małżeństwa (art. 61 a ustawy z 29.IX.1986 r. - Prawo o aktach stanu cywilnego - Dz. U. Nr 36, poz. 180 ze zm., zwanej dalej a.s.c.). Według uregulowania zawartego w art. 61a ust. 5 a.s.c. kierownik urzędu stanu cywilnego odmawia sporządzenia aktu małżeństwa, jeżeli stosowne zaświadczenie przekazano do tego urzędu po upływie terminu określonego w art. 8 § 3 k.r.o. Artykuł 1 § 3 k.r.o. uzależnia nadto zawarcie małżeństwa w sposób określony w art. 1 § 2 k.r.o. od tego, czy ratyfikowana umowa międzynarodowa lub ustawa regulująca stosunki między państwem a kościołem albo innym związkiem wyznaniowym przewiduje możliwość wywołania przez związek małżeński podlegający prawu wewnętrznemu tego kościoła albo innego związku wyznaniowego takich skutków, jakie pociąga za sobą zawarcie małżeństwa przed kierownikiem urzędu stanu cywilnego. Na podstawie art. 10 Konkordatu zawartego między Stolicą Apostolską i Rzecząpospolitą Polską, podpisanego w Warszawie 28.VII.1993 r. (Dz. U. z 1989 r. Nr 51, poz. 318 i 319), od chwili zawarcia małżeństwo kanoniczne wywołuje takie skutki, jakie pociąga za sobą zawarcie małżeństwa zgodnie z prawem polskim, jeżeli: między nupturientami nie istnieją przeszkody wynikające z prawa polskiego, złożą oni przy zawieraniu małżeństwa zgodne oświadczenie woli dotyczące wywarcia takich skutków i zawarcie małżeństwa zostało wpisane w aktach stanu cywilnego na wniosek przekazany urzędowi stanu cywilnego w ciągu 5 dni od zawarcia małżeństwa, przy czym termin ten ulega przedłużeniu, jeżeli nie został dotrzymany z powodu siły wyższej, do czasu ustania tej przyczyny. Również w art. 15a ust. 1 ustawy z 17.V.1989 r. o stosunku Państwa do Kościoła Katolickiego w Rzeczypospolitej Polskiej (Dz. U. Nr 29, poz. 154 ze zm.) zawarto postanowienie, że małżeństwo zawarte w formie przewidzianej przez prawo kanoniczne wywiera takie skutki, jak małżeństwo zawarte przed kierownikiem urzędu stanu cywilnego, jeżeli zostały spełnione wymagania określone w kodeksie rodzinnym i opiekuńczym. Wymagania te określają, co wyżej przedstawiono, przepisy art. 1 § 2 i 3, 8 oraz 9 § 2 k.r.o. Analiza wymienionych przepisów wskazuje, że decydujące znaczenie dla wywarcia skutków cywilnoprawnych małżeństwa zawartego w trybie przewidzianym w art. 1 § 2 k.r.o. ma chwila sporządzenia aktu małżeństwa przez kierownika urzędu stanu cywilnego stosownie do wymogów § 6 ust. 3 rozporządzenia Ministra Spraw Wewnętrznych i Administracji z 26.X.1998 r. (Dz. U. Nr 136, poz. 884). Powyższe uregulowania prowadzą zatem do wyrażenia poglądu, że dopóki nie zostaną spełnione wszystkie przesłanki określone w art. 1 § 2 k.r.o., dopóty oświadczenia woli nupturientów nie wywołują skutków prawnych. Sporządzenie aktu małżeństwa jest bowiem kolejną i niezbędną przesłanką zawarcia małżeństwa w formie wyznaniowej, podlegającego prawu polskiemu, zwłaszcza że jego sporządzenie następuje na podstawie zaświadczenia kierownika urzędu stanu cywilnego o nieistnieniu okoliczności wyłączających zawarcie małżeństwa oraz przekazanego w określonym terminie przez duchownego zaświadczenia o zawarciu małżeństwa wyznaniowego ze skutkami cywilnymi. Za przyjęciem takiego poglądu przemawia także treść art. 7 ust. 2 a.s.c. przewidującego możliwość odwołania się nupturientów do sądu powszechnego od decyzji kierownika urzędu stanu cywilnego o odmowie sporządzenia aktu małżeństwa jak również treść zawarta w art. 61a ust. 4 a.s.c., zgodnie z którym jeżeli zaświadczenie przesłane przez duchownego zostało utracone, kierownik urzędu, na wniosek osoby zainteresowanej, może sporządzić akt małżeństwa w oparciu o potwierdzenie przez duchownego treści utraconego zaświadczenia oraz dostarczony przezeń dowód nadania przesyłki w polskim urzędzie pocztowym. Ponieważ zaświadczenie dostarczone po upływie terminu nie może stanowić podstawy sporządzenia aktu małżeństwa (art. 61a ust. 5 a.s.c.), przyjmuje się zgodnie w literaturze przedmiotu, że w takiej sytuacji stronom pozostaje zawarcie małżeństwa w formie cywilnej, zaś duchowny odpowiedzialny za naruszenie terminu jest obowiązany do naprawienia wyrządzonej szkody. Nie można się natomiast zgodzić z wyrażanymi w piśmiennictwie prawniczym poglądami, że w świetle przepisów o konkordatowej formie zawarcia małżeństwa sporządzenie aktu małżeństwa nie jest zdarzeniem prawnym o charakterze konstytutywnym i że jego znaczenie polega według autorów tej tezy wyłącznie na dopełnieniu skutku złożenia oświadczeń przez "stworzenie dokumentu będącego wyłącznym dowodem zawarcia małżeństwa", jak to ma miejsce w razie zawarcia małżeństwa w formie cywilnej. Stanowisko to, uzasadnione faktem, że czynności kierownika urzędu stanu cywilnego w niczym nie różnią się od tych, które wykonuje sporządzając akt małżeństwa zawartego poza lokalem urzędu lub przed polskim konsulem, nie może być uznane za trafne, skoro zarówno konkordat, jak i powołane wyżej przepisy prawa polskiego uzależniają powstanie skutków cywilnych małżeństwa wyznaniowego od spełnienia wszystkich wymogów zawartych w powołanych przepisach, łącznie z zarejestrowaniem go w urzędzie stanu cywilnego i sporządzeniem aktu małżeństwa. Postanowienia te są również wyrazem akceptacji przyjętej w prawie polskim zasady, wedle której wyłącznym dowodem zawarcia małżeństwa jest akt sporządzony przez urząd stanu cywilnego (art. 2, 3 i 4 a.s.c.). Wprawdzie treść tego aktu jest taka sama jak aktu dotyczącego małżeństwa zawartego w formie cywilnej (art. 62 ust. 1 a.s.c.), gdyż przepisy nie przewidują obowiązku odnotowania w tekście aktu tego, w której z dopuszczalnych form małżeństwo zostało zawarte i jako datę zawarcia małżeństwa konkordatowego wpisuje się datę złożenia oświadczeń przewidzianych w art. 1 § 2 k.r.o. tożsamą z datą, w której zawarto małżeństwo wyznaniowe, to jednak dopełnienie tych wymaganych warunków formalnych przez osoby, którym zależy na zawarciu małżeństwa w jego wymiarze sakramentalnym, jak i świeckim, jest niewątpliwie warunkiem wywołania przez małżeństwo wyznaniowe takich skutków, jakie pociąga za sobą zawarcie małżeństwa przed kierownikiem urzędu stanu cywilnego. Powiązanie tych wymogów z kryterium sankcji, jakie prawo polskie wiąże z niezachowaniem poszczególnych przesłanek warunkujących skuteczne zawarcie małżeństwa konkordatowego, przemawia zatem za postawieniem tezy, że w razie niesporządzenia aktu małżeństwa, mimo spełnienia pozostałych wymogów określonych w art. 1 § 2 k.r.o., strony nie mogą dochodzić ustalenia istnienia pomiędzy nimi małżeństwa na podstawie art. 189 k.p.c. Brak jest bowiem podstaw do przyjęcia za autorami tej koncepcji "prawnoporządkowego" charakteru wymogu sporządzenia aktu małżeństwa przez kierownika urzędu stanu cywilnego. Forma konkordatowa polega na tym, że osoby zawierające małżeństwo w sposób określony przez prawo wewnętrzne Kościoła lub związku wyznaniowego składają dodatkowe oświadczenia dotyczące skuteczności tego małżeństwa w sferze regulowanej prawem cywilnym, zaś obowiązek wpisania zawarcia małżeństwa w aktach stanu cywilnego, stosownie do uregulowania zawartego w art. 10 ust. 1 pkt 3 Konkordatu i art. 1 § 2 w zw. z art. 8 § 3 k.r.o. i art. 61 a.s.c., zawiera niewątpliwie element konstytutywny. Dopiero od chwili zarejestrowania małżeństwa w aktach stanu cywilnego powstaje bowiem skutek w postaci zawarcia małżeństwa w dacie złożenia przez nupturientów, przed duchownym, odpowiednich oświadczeń woli. Ma on zatem, z woli ustawodawcy, charakter konstytutywny dlatego, że dopiero od tej chwili małżeństwo "o podwójnym skutku" może być uważane za skutecznie zawarte i że o jego mocy wstecznej można mówić dopiero z chwilą sporządzenia aktu małżeństwa. Konkludując, za słuszny należy uznać ten pogląd, prezentowany także w literaturze przedmiotu, że dopiero rejestracja małżeństwa konkordatowego, jako jeden z konstytutywnych wymogów jego zawarcia, skutkuje wstecz (ex tunc). Za taką wykładnią omawianych przepisów przemawia także potrzeba stabilności stanu cywilnego, zwłaszcza że z pewnością legła ona u podstaw takiego uregulowania, i to zarówno w konkordacie, jak i w prawie rodzinnym. Z powyższych względów i wobec zapewnienia w przepisach ustawy - Prawo o aktach stanu cywilnego możliwości dochodzenia przez osoby zainteresowane ochrony naruszonych praw podmiotowych w inny sposób na drodze sądowej należało postawić tezę o niedopuszczalności dochodzenia na podstawie art. 189 k.p.c. żądania ustalenia istnienia małżeństwa konkordatowego, co oznacza, że zaskarżony kasacją wyrok, pomimo błędnego uzasadnienia, w ostatecznym wyniku odpowiada prawu (art. 393 12 k.p.c.). 17.05.2013 Wyrok z dnia 10 maja 2000 r., Sąd Najwyższy- III CKN 1032/99 Wyrok Sądu Najwyższego z dnia 10 maja 2000 r. III CKN 1032/99 Ocena skuteczności odmowy zgody na rozwód (art. 56 § 3 k.r.o.) powinna być dokonywana przede wszystkim z uwzględnieniem przyczyn rozkładu oraz okoliczności i zdarzeń, jakie powstały po ustaniu pożycia małżonków (np. związków pozamałżeńskich oraz dzieci w nich urodzonych, jak też społecznej celowości legalizacji tych związków). OSNC 2001/7-8/102, Biul.SN 2001/5/7 47027 Dz.U.2012.788: art. 56 przegląd orzeczn.: Dmowski S. Przegląd orzecznictwa z zakresu kodeksu rodzinnego i opiekuńczego za lata 1998-2000. Skład orzekający Przewodniczący: Sędzia SN Jacek Gudowski (sprawozdawca). Sędziowie SN: Antoni Górski, Iwona Koper. Sentencja Sąd Najwyższy po rozpoznaniu w dniu 10 maja 2000 r. na rozprawie sprawy z powództwa Edwarda S. przeciwko Alinie S. o rozwód, na skutek kasacji pozwanej od wyroku Sądu Apelacyjnego w Lublinie z dnia 30 czerwca 1999 r., oddalił kasację. Uzasadnienie faktyczne Wyrokiem z dnia 29 października 1998 r. Sąd Wojewódzki w Lublinie rozwiązał przez rozwód małżeństwo powoda Edwarda S. i pozwanej Aliny S., zawarte w dniu 11 września 1982 r., z wyłącznej winy powoda, powierzając obojgu małżonkom wykonywanie władzy rodzicielskiej nad dwojgiem małoletnich dzieci oraz orzekając o ponoszeniu kosztów ich wychowania i utrzymania. Sąd ustalił, że między stronami nastąpił trwały i zupełny rozkład pożycia spowodowany przez Edwarda S., który w 1993 r. opuścił dom rodzinny i zamieszkał na terenie Niemiec z inną kobietą, pozostając z nią w konkubinacie. Według ustaleń Sądu, małżeństwo stron od początku nie układało się dobrze, czego skutkiem była wszczęta przez powoda sprawa rozwodowa, tocząca się już w 1989 r.; wówczas, mimo zgody pozwanej na rozwód, której obecnie nie wyraża, strony podjęły bezskuteczną próbę nawiązania pożycia. W ocenie Sądu Wojewódzkiego, orzeczeniu rozwodu nie sprzeciwia się dobro małoletnich dzieci, a odmowa zgody pozwanej na rozwód jest w okolicznościach sprawy sprzeczna z zasadami współżycia społecznego. Wyrok Sądu Wojewódzkiego zaskarżyły obie strony; pozwana w całości, natomiast powód w zakresie orzeczenia o jego wyłącznej winie rozkładu pożycia. Sąd Apelacyjny w Lublinie uznał jednak obie apelacje za bezzasadne, w związku z czym - orzeczeniem z dnia 30 czerwca 1999 r. - oddalił je. Zdaniem Sądu drugiej instancji, zarówno ustalenia, jak i wnioski prawne Sądu pierwszej instancji, a wśród nich wniosek o istnieniu kolizji między odmową zgody na rozwód a zasadami współżycia społecznego, są prawidłowe. Kasację od wyroku Sądu Apelacyjnego wniosła tylko pozwana. Opierając ją na obu podstawach z art. 393 1 k.p.c. i zarzucając naruszenie art. 56 § 3 k.r.o. oraz art. 233 i 328 § 2 w związku z art. 382 i 391 k.p.c., zażądała uchylenia wyroków sądów obu instancji i przekazania sprawy Sądowi Okręgowemu w Lublinie do ponownego rozpoznania. Uzasadnienie prawne Sąd Najwyższy zważył, co następuje: Druga podstawa kasacyjna, oparta przez skarżącą na zarzutach naruszenia przepisów 233 i 328 § 2 w związku z art. 382 i 391 k.p.c., została uzasadniona wadliwie. Twierdzenie bowiem, że Sąd drugiej instancji dokonał "całkowicie dowolnej oceny materiału dowodowego, wyrażającej się m.in. w uznaniu, iż orzeczenie rozwodu stron nie pozostaje w sprzeczności z zasadami współżycia społecznego, podczas gdy materiał dowodowy zebrany w sprawie temu przeczy, w szczególności: porzucenie przez powoda rodziny, zerwanie pożycia małżeńskiego, brak kontaktu z dziećmi od 1993 r., długoletni związek konkubencki poza granicami kraju", nie jest - wbrew pozorom, a także intencjom skarżącej - wymierzone przeciwko ocenie dowodów, lecz zmierza do podważenia aktu subsumcji, a więc zastosowania do ustalonego w sprawie stanu faktycznego przepisu art. 56 § 3 k.r.o. W rzeczywistości kasacja opiera się więc tylko na podstawie pierwszej, wypełnionej zarzutem błędnego zastosowania prawa materialnego - art. 56 § 3 k.r.o. Nawiasem mówiąc, gdyby nawet uznać, że podstawa druga została podniesiona formalnie w sposób prawidłowy, to i tak nie sposób uznać ją za usprawiedliwioną w rozumieniu art. 393 13 § 1 k.p.c., gdyż - jak to już w judykaturze wielokrotnie wskazano - w ukształtowanym nowelą z 1996 r. (ustawa z dnia 1 marca 1996 r. o zmianie Kodeksu postępowania cywilnego ... - Dz. U. Nr 43, poz. 189 ze zm.) modelu środków odwoławczych
 Sąd Najwyższy, jako sąd kasacyjny, jest "sądem prawa", a nie "sądem faktu". W związku z tym ocenę dowodów, stanowiącą istotny korelat ustaleń stanu faktycznego, można skutecznie podważyć w kasacji wyjątkowo, tj. tylko wówczas, gdyby - w świetle dyrektyw płynących z art. 233 § 1 k.p.c. w związku z art. 393 1 pkt 2 k.p.c. - okazała się rażąco wadliwa albo w sposób oczywisty błędna (por. np. motywy postanowienia z dnia 29 października 1996 r., III CKN 8/96, OSNC 1997, nr 3, poz. 30; wyrok z dnia 18 lutego 1997 r., II UKN 77/96, OSNAPUS 1997, nr 21, poz. 427; wyrok z dnia 14 lutego 1997 r., II UKN 89/96, OSNAPUS 1997, nr 21, poz. 426 lub postanowienie z dnia 16 października 1997 r., II CKN 393/97, nie publ.). W kasacji pozwanej nie przedstawiono zarzutów mogących wskazywać na kwalifikowaną obrazę zasad swobodnej oceny dowodów, a w odniesieniu do zarzutu obrazy art. 328 § 2 k.p.c. kasacja jest ogólnikowa i nie wykracza poza krytykę uzasadnioną odczuwanym subiektywnie pokrzywdzeniem. Należy zresztą pamiętać, że postawienie w kasacji zarzutu obrazy art. 233 § 1 k.p.c. nie może polegać na zaprezentowania własnych, korzystnych dla kasatora, ustaleń stanu faktycznego, dokonanych na podstawie własnej, także korzystnej dla kasatora, oceny dowodów, względnie na podjęciu próby obalenia ustaleń poczynionych przez sąd meriti. Kasator może bowiem, posługując się wyłącznie argumentami jurydycznymi, wykazywać tylko, że sąd drugiej instancji naruszył ustanowione w wymienionym przepisie zasady oceny wiarygodności i mocy dowodów i że naruszenie to mogło mieć wpływ na wynik sprawy. Innymi słowy, nie jest dopuszczalne przenoszenie do postępowania kasacyjnego sporów dotyczących stanu faktycznego, gdyż jego ustalenie należy do sądów meriti, a Sąd Najwyższy nie ma w tym zakresie żadnych, ustrojowych ani procesowych, kompetencji (por. wyrok Sądu Najwyższego z dnia 14 stycznia 2000 r., I CKN 1169/99, OSNC 2000, nr 7-8, poz. 139). Pozostają zatem do analizy zarzuty dotyczące błędnego - zdaniem skarżącej - zastosowania art. 56 § 3 k.r.o. Problem braku zgody współmałżonka na rozwód, gdy żąda go małżonek wyłącznie winny rozkładu pożycia, budził w judykaturze Sądu Najwyższego liczne kontrowersje już pod rządem przepisu art. 30 § 2 kodeksu rodzinnego z 1950 r. (por. orzeczenia z dnia 22 lutego 1952 r., C 681/51, "Nowe Prawo" 1952, nr 4, s. 33, z dnia 8 lipca 1952 r., C 1115/52, "Nowe Prawo" 1953, nr 6, s. 56, z dnia 20 stycznia 1953 r., C 2244/52, "Nowe Prawo" 1953, nr 7, s. 76, z dnia 1 lutego 1957 r., 1 CR 436/56, OSN 1958, nr 2, poz. 41 albo z dnia 22 maja 1958 r., 1 CR 565/57 OSN 1960, nr 2, poz. 37). Kontrowersje te - występujące równolegle w piśmiennictwie prawniczym - nie ustały także po wejściu w życie kodeksu rodzinnego i opiekuńczego z 1964 r., który w art. 56 § 3 przyjął, że w wypadku braku zgody na rozwód małżonka niewinnego rozkładu pożycia orzeczenie rozwodu jest dopuszczalne tylko wtedy, gdy odmowa zgody jest w danych okolicznościach sprzeczna z zasadami współżycia społecznego. Początkowo zaznaczyła się w judykaturze tendencja do eksponowania przy ocenie braku zgody na rozwód - w kontekście zasad współżycia społecznego - elementów subiektywnych, widzianych na tle zasad moralnych (por. wyroki Sądu Najwyższego z dnia 18 sierpnia 1965 r., III CR 147/65, OSPiKA 1966, nr 4, poz. 93 oraz z dnia 7 grudnia 1965 r., III CR 278/65, OSNCP 1966, nr 7-8, poz. 130). Taki kierunek wykładni ograniczał znacznie możliwości sądu uznania odmowy na rozwód za sprzeczną z zasadami współżycia społecznego, a także kierował jego uwagę wyłącznie na zagadnienia etyczne, w tym na ocenę, czy motywy odmowy zasługują na potępienie moralne, czy też nie. W późniejszym okresie orzecznictwo zaczęło jednak wyraźnie skłaniać się ku koncepcji obiektywnej kwalifikacji zachowania się małżonka uprawnionego do odmowy udzielenia zgody na rozwód (por. wyrok Sądu Najwyższego z dnia 17 maja 1967 r., III CR 54/67, OSPiKA 1968, nr 3, poz. 57 oraz uchwałę pełnego składu Izby Cywilnej Sądu Najwyższego z dnia 18 marca 1968 r., III CZP 70/66, OSNCP 1968, nr 5, poz. 77). Ostatecznie można uznać za przeważające zapatrywanie judykatury, że z uznaniem odmowy na rozwód za sprzeczną z zasadami współżycia społecznego nie musi się łączyć ujemna kwalifikacja moralna małżonka, a na wynikach oceny zachowania małżonka odmawiającego zgody na rozwód powinny ważyć przede wszystkim przesłanki o charakterze przedmiotowym. Pominięcie odmowy zgody na rozwód jako sprzecznej z zasadami współżycia społecznego powinno zatem nastąpić wówczas, gdy w danych okolicznościach nie ma podstaw do przyjęcia, że orzeczenie rozwodu może wywołać niepożądane skutki społeczno-wychowawcze. Podstawowe znaczenie ma tutaj teza, że celem rozwodu jest eliminacja szkody, jaką z punktu widzenia społecznego byłoby utrzymywanie formalnych związków małżeńskich, gdy małżeństwo faktycznie nie istnieje i nie ma szans na jego dalsze funkcjonowanie. W tej sytuacji, oceny skuteczności odmowy zgody na rozwód należy dokonywać zwłaszcza w kontekście przyczyn rozkładu oraz z uwzględnieniem sytuacji, jaka powstała w czasie braku pożycia małżonków, a więc np. związków pozamałżeńskich oraz dzieci w nich urodzonych, jak też społecznej celowości legalizacji tych związków (por. wyrok Sądu Najwyższego z dnia 27 października 1999 r., III CKN 412/98, niepubl.). Sąd Najwyższy rozpoznający kasację podziela ten kierunek wykładni art. 56 § 3 k.r.o., w związku z czym przesuwa na dalszy plan pierwiastki subiektywne, mogące ważyć na ocenie braku zgody pozwanej na rozwód, a także kryteria ściśle etyczne, jak np. - uwypuklane w kasacji - poczucie krzywdy pozwanej i dzieci. Sąd Najwyższy akcentuje natomiast elementy obiektywne, a wśród nich przede wszystkim fakt, że jakiekolwiek stosunki między stronami od wielu lat całkowicie ustały, że powód opuścił dom i związał się z inną kobietą poza granicami Polski, że zerwał kontakty z dziećmi oraz że zaistniały stan rzeczy ma charakter stabilny, w związku z czym brak pozytywnej prognozy powrotu powoda do pożycia z pozwaną. Wbrew twierdzeniu wyrażonemu w kasacji, dla ogólnej oceny zaskarżonego wyroku istotny jest również fakt, że pozwana już w 1989 r. wyrażała zgodę na rozwód, a próba powrotu do współżycia nie powiodła się. Słusznie zatem stwierdził Sąd drugiej instancji, że odmowa orzeczenia rozwodu nie stworzy żadnych szans "reaktywowania" małżeństwa stron, a istnienie związku czysto formalnego, stresującego wszystkich członków rodziny, nie sprzyja nawiązywaniu kontaktów powoda z dziećmi. Nie można w końcu zgodzić się bez zastrzeżeń z tezą pozwanej, że zaskarżone orzeczenie "nie znajduje aprobaty społecznej, nie jest bowiem powszechnie akceptowane porzucanie rodziny i trwanie w związku konkubenckim". Jakkolwiek bowiem porzucanie rodziny nie może liczyć na uznanie, to jednak z punktu widzenia społecznego trudno także aprobować długotrwałe istnienie martwych, nie wróżących odrodzenia związków małżeńskich, zwłaszcza w wypadku założenia przez jednego z małżonków nowego nieformalnego związku. W tej sytuacji zastosowanie przez Sąd Apelacyjny przepisu art. 56 § 3 k.r.o. nie może być skutecznie kwestionowane. Z tych przyczyn Sąd Najwyższy uznał kasację za pozbawioną usprawiedliwionych podstaw i oddalił ją na podstawie art. 393 12 k.p.c. Wyrok Sądu Najwyższego z dnia 6 listopada 1975 r. III CRN 231/75 W procesie o rozwód nie jest dopuszczalne orzeczenie o świadczeniach alimentacyjnych, które w myśl art. 144 k.r.o. mogą przysługiwać dziecku jednego z małżonków od drugiego małżonka, nie będącego jego ojcem lub matką. Takich świadczeń dziecko może dochodzić od swego ojczyma lub macochy tylko w odrębnym procesie. OSNC 1976/10/216 1984 Dz.U.2012.788: art. 58; art. 144 przegląd orzeczn.: Siedlecki W. Przegląd orzecznictwa Skład orzekający Przewodniczący: sędzia J. Pietrzykowski (sprawozdawca). Sędziowie: W. Maruczyński, A. Gola. Sentencja Sąd Najwyższy po rozpoznaniu sprawy z powództwa Stefana N. przeciwko Stanisławie N. o rozwód na skutek rewizji nadzwyczajnej Ministra Sprawiedliwości od wyroku Sądu Powiatowego w Augustowie z dnia 11 kwietnia 1974 r. uchylił punkt II zaskarżonego wyroku, dotyczący orzeczenia o władzy rodzicielskiej nad Barbarą M. i Małgorzatą M. oraz punkt III tego wyroku, dotyczący orzeczenia o kosztach utrzymania Barbary M. i Małgorzaty M. Uzasadnienie faktyczne Wyrokiem z dnia 11.IV.1974 r. Sąd Powiatowy orzekł rozwód małżeństwa zawartego przez strony, powierzył pozwanej wykonywanie władzy rodzicielskiej nad córkami Barbarą M., urodzoną w 1958 r., i Małgorzatą M., urodzoną w 1960 r., z tym zastrzeżeniem, że powodowi nie będzie przysługiwać nad tymi dziećmi władza rodzicielska, oraz zobowiązał obie strony do ponoszenia kosztów utrzymania małoletnich Barbary M. i Małgorzaty M. i z tego tytułu zasądził od powoda po 200 zł miesięcznie na każde z tych dzieci. W rewizji nadzwyczajnej od tego wyroku, nie zaskarżonego w trybie zwykłym, opartej na podstawie rażącego naruszenia przepisów art. 316 § 1 k.p.c., art. 441 k.p.c. i art. 58 k.r.o. oraz na podstawie naruszenia interesu Polskiej Rzeczypospolitej Ludowej, Minister Sprawiedliwości wniósł o uchylenie zaskarżonego wyroku w części orzekającej o władzy rodzicielskiej oraz o kosztach utrzymania córek pozwanej. Uzasadnienie prawne Sąd Najwyższy zważył, co następuje: W sprawie jest niesporne, że powód nie jest ojcem małoletnich córek pozwanej, oczywiście trafny jest więc zarzut rewizji nadzwyczajnej co do tego, że Sąd Powiatowy w wyroku orzekającym rozwód małżeństwa stron bez jakiejkolwiek podstawy prawnej orzekł o władzy rodzicielskiej co do tych małoletnich. Stanowi to rażące naruszenie przepisu art. 58 k.r.o., według którego w wyroku orzekającym rozwód sąd rozstrzyga o władzy rodzicielskiej nad wspólnymi małoletnimi dziećmi obojga małżonków, a nie nad dziećmi tylko jednego z małżonków. Orzekając o kosztach utrzymania córek pozwanej, Sąd Powiatowy powołał się na przepis art. 135 § 1 k.r.o. Rozstrzygnięcie w tym przedmiocie jest wadliwe. Wprawdzie w myśl art. 144 § 1 k.r.o. dziecko może żądać świadczeń alimentacyjnych od męża swojej matki, nie będącego jego ojcem, jednakże w oparciu o szczególną podstawę prawną, a mianowicie wtedy, gdy odpowiada to zasadom współżycia społecznego. Z uzasadnienia zaskarżonego wyroku nie wynika, aby Sąd Powiatowy dokonał oceny z punktu widzenia zasad współżycia społecznego. Roszczenie takie przysługuje jednak dziecku, a nie jego matce, dziecko więc musi być stroną procesu, którego przedmiotem jest dochodzone od męża matki (ojczyma) świadczenie alimentacyjne. Proces o rozwód toczy się między małżonkami i tylko oni mogą być stronami tego procesu. Udział innych osób w takim procesie w charakterze stron nie jest dopuszczalny. Wprawdzie przepis art. 58 k.r.o. przewiduje obligatoryjne orzeczenie w wyroku orzekającym rozwód o kosztach utrzymania i wychowania dziecka bez jego udziału w procesie, wyjątek ten odnosi się jednak tylko do kosztów utrzymania i wychowania wspólnego małoletniego dziecka obojga małżonków. Wynika z tego, że w procesie o rozwód nie jest dopuszczalne orzeczenie o świadczeniach alimentacyjnych, które w myśl art. 144 k.r.o. mogą przysługiwać dziecku jednego z małżonków od drugiego z małżonków, nie będącego jego ojcem lub matką. Takich świadczeń dziecko może dochodzić od swego ojczyma lub macochy tylko w odrębnym procesie. Z powyższego wynika, że Sąd Powiatowy z rażącym naruszeniem art. 58 k.r.o. orzekł w zaskarżonym zakresie w kwestiach, które nie mogą być przedmiotem rozstrzygnięcia w wyroku orzekającym rozwód. Konsekwencją tego uchybienia jest naruszenie zasady, według której wszczęcie procesu następuje wskutek wytoczenia powództwa przez osobę uprawnioną. Jak już wspomniano, małoletnie córki pozwanej nie były i nie mogły być stroną procesu o rozwód, orzeczenie więc o świadczeniach alimentacyjnych na ich rzecz nastąpiło bez żądania i bez udziału osób uprawnionych. Tak poważne uchybienia godzą w porządek prawny w zakresie orzekania o stosunkach rodzinnych, tym samym więc nie tylko rażąco naruszają prawo, lecz także naruszają interes Państwa Ludowego. Dlatego też wyrok w zaskarżonym zakresie, w jakim Sąd Powiatowy orzekł z urzędu co do przedmiotów nie objętych dyspozycją art. 58 k.r.o., podlega uchyleniu. Orzekanie bowiem co do tych przedmiotów w wyroku orzekającym rozwód było niedopuszczalne. W konsekwencji pozostaje w mocy wyrok Sądu Powiatowego z wyłączeniem rozstrzygnięć objętych punktem II i III tego wyroku. Uchwała Sądu Najwyższego z dnia 23 lipca 2008 r. III CZP 73/08 W wyroku orzekającym rozwód nie można orzec eksmisji małżonka, któremu przysługuje lokatorskie spółdzielcze prawo do lokalu mieszkalnego, stanowiące jego majątek osobisty (art. 58 § 2 k.r.o.). OSNC 2009/7-8/110, Biul.SN 2008/7/7, M.Prawn. 2008/22/1207 408414 Dz.U.2012.788: art. 58 Skład orzekający Sędzia SN Jacek Gudowski (przewodniczący) Sędzia SN Jan Górowski (sprawozdawca) Sędzia SN Elżbieta Skowrońska-Bocian Sentencja Sąd Najwyższy w sprawie z powództwa Sylwii Z. przeciwko Konradowi Z. o rozwód, po rozstrzygnięciu w Izbie Cywilnej na posiedzeniu jawnym w dniu 23 lipca 2008 r. zagadnienia prawnego przedstawionego przez Sąd Apelacyjny w Szczecinie postanowieniem z dnia 21 lutego 2008 r.: "Czy w świetle art. 58 § 2 k.r.o. dopuszczalne jest orzeczenie w wyroku rozwodowym eksmisji małżonka któremu przysługuje lokatorskie spółdzielcze prawo do lokalu mieszkalnego, stanowiące jego majątek osobisty?" podjął uchwałę: W wyroku orzekającym rozwód nie można orzec eksmisji małżonka, któremu przysługuje lokatorskie spółdzielcze prawo do lokalu mieszkalnego, stanowiące jego majątek osobisty (art. 58 § 2 k.r.o.). Uzasadnienie faktyczne Wyrokiem z dnia 21 czerwca 2007 r. Sąd Okręgowy w Szczecinie rozwiązał związek małżeński stron z winy pozwanego, wykonywanie władzy rodzicielskiej nad małoletnim synem stron powierzył powódce, zawiesił władzę rodzicielską ojca, zasądził na rzecz dziecka alimenty i orzekł eksmisję pozwanego z mieszkania stron położonego w S. przy ul. Ż.W. nr 17/5. Ustalił, że pozwany znęcał się nad rodziną i w związku z tym był tymczasowo aresztowany. Strony mieszkały w spółdzielczym lokalu mieszkalnym typu lokatorskiego, stanowiącym majątek osobisty pozwanego. Pozwany otrzymał ten lokal w spadku po babce przed zawarciem związku małżeńskiego i on był członkiem spółdzielni. W czasie wspólnego zamieszkiwania dochodziło do awantur inicjowanych przez pozwanego, który w stanie nietrzeźwym demolował mieszkanie i groził powódce pozbawieniem życia. W mieszkaniu wielokrotnie interweniowała policja. Taki stan uniemożliwiający powódce spokojne zamieszkiwanie z synem - według oceny Sądu pierwszej instancji - dawał podstawę do orzeczenia eksmisji pozwanego na podstawie art. 58 § 2 k.r.o. Rozpoznając apelację pozwanego Sąd Apelacyjny w Szczecinie przedstawił Sądowi Najwyższemu - na podstawie art. 390 k.p.c. - przytoczone na wstępie zagadnienie prawne, budzące poważne wątpliwości. (...) Uzasadnienie prawne Sąd Najwyższy zważył, co następuje: Artykuł 58 k.r.o. w pierwotnym brzmieniu nie zawierał § 2 dotyczącego eksmisji, dodanego przez art. 1 pkt 6 lit. b ustawy z dnia 19 grudnia 1975 r. o zmianie ustawy Kodeks rodzinny i opiekuńczy (Dz.U. Nr 45, poz. 234), w związku z potrzebą wzmożonej ochrony rodziny przed agresywnym zachowaniem jednego z małżonków. Zarówno w literaturze, jak i judykaturze zwrócono uwagę na podwójny aspekt art. 58 § 2 zdanie drugie k.r.o.; z jednej strony stworzył procesową dopuszczalność rozstrzygania o eksmisji w sprawie o rozwód, choć to nie pozostaje w bezpośrednim związku z przedmiotem sprawy, a z drugiej stanowi szczególną materialną podstawę tego orzeczenia w wyroku rozwodowym (por. wyrok Sądu Najwyższego z dnia 27 października 2006 r., I CSK 190/06, nie publ. i uchwała Sądu Najwyższego z dnia 20 września 1990 r., III CZP 53/90, OSNCP 1991, nr 4, poz. 43). Nie budzi też wątpliwości pogląd, że małżonek eksmitowany na tej podstawie nie traci dotychczasowego tytułu prawnego do lokalu. Już na początku obowiązywania tego unormowania pojawił się problem, czy można orzec w wyroku rozwodowym eksmisję małżonka z lokalu stanowiącego składnik jego majątku odrębnego (obecnie osobistego). Sąd Najwyższy w uchwale pełnego składu Izby Cywilnej z dnia 13 stycznia 1978 r., III CZP 30/77 (OSNCP 1978, nr 3, poz. 39), wyjaśniając znaczenie pojęcia wspólnego mieszkania (art. 58 § 2 k.r.o.), wskazał, że w porównaniu z zakresem znaczenia tego terminu, przyjmowanym w związku z orzekaniem o sposobie korzystania z mieszkania na czas wspólnego przebywania w nim rozwiedzionych małżonków, jest ono węższe, gdyż nie obejmuje mieszkania należącego do odrębnego majątku tego z małżonków, przeciwko któremu skierowane jest żądanie orzeczenia eksmisji. Podniósł, że żaden z obowiązujących przepisów prawa cywilnego nie uzasadnia dopuszczalności orzeczenia eksmisji uprawnionego do mieszkania, np. jego właściciela, przez osobę, której do przedmiotu żądania nie przysługuje jakikolwiek tytuł prawny. Nie ma natomiast przeszkody do orzeczenia w wyroku rozwodowym z mieszkania stanowiącego przedmiot wspólności ustawowej. Przyjęty w tej uchwale pogląd został w zasadzie jednolicie zaakceptowany przez doktrynę. (...) Przedstawione zagadnienie wymaga rozważenia, jakie znaczenie dla jego rozstrzygnięcia ma unormowanie zawarte w art. 28 1 k.r.o., który stanowi, że jeżeli prawo do mieszkania przysługuje jednemu małżonkowi, drugi jest uprawniony do korzystania z tego mieszkania w celu zaspokojenia potrzeb rodziny. Z chwilą wypełnienia hipotezy wynikającej z niego normy uprawnienie to powstaje ex lege, ma jednak charakter pochodny; jego istnienie zależy od prawa podmiotowego do lokalu drugiego małżonka. Z kolei usytuowanie tego przepisu przemawia za tym, że uprawnienie małżonka do korzystania z mieszkania z celu zaspokojenia potrzeb rodziny jest niezależne od tego, jaki ustrój majątkowy istnieje między małżonkami, ale z drugiej strony stanowi ważki argument przemawiający za uznaniem tego rodzinno-prawnego tytułu do mieszkania za element stosunku małżeństwa, a nie składnik obowiązku alimentacyjnego. Uprawnienie to jako skutek prawny stosunku małżeństwa wygasa z chwilą ustania małżeństwa, z czego wynika wniosek, że prawo to może być chronione w czasie trwania związku małżeńskiego także przeciwko współmałżonkowi posiadającemu tytuł do lokalu jako składnika jego majątku osobistego. Ten tytuł prawno-rodzinny odpada jednak m.in. na wypadek ustania małżeństwa, dlatego unormowanie zawarte w art. 28 1 k.r.o. nie przemawia za dopuszczalnością orzekania w wyroku rozwodowym eksmisji małżonka wyłącznie uprawnionego do lokalu. Pogląd przeciwny byłby nieracjonalny chociażby z tego względu, że eksmitowany wyrokiem rozwodowym małżonek, dysponujący wyłącznym tytułem prawnym do mieszkania, mógłby natychmiast po jego prawomocności wystąpić z żądaniem opuszczenia mieszkania przez byłego małżonka. Wprawdzie zagadnienie ograniczone zostało do dopuszczalności orzekania w wyroku rozwodowym eksmisji na podstawie art. 58 § 2 zdanie drugie k.r.o., co zwalnia Sąd Najwyższy ze szczegółowego odniesienia się do stosunku tego unormowania do regulacji zawartej w art. 13 ust. 2 ustawy z dnia 21 czerwca 2001 r. o ochronie praw lokatorów, mieszkaniowym zasobie gminy i zmianach kodeksu cywilnego (jedn. tekst: Dz.U. z 2005 r. Nr 31, poz. 266 ze zm. - dalej "u.o.p.l."), niemniej - mając na względzie jego uzasadnienie - należało także odnieść się do tej kwestii. W literaturze w zasadzie został zaaprobowany pogląd wyrażony w wyroku Sądu Najwyższego z dnia 21 marca 2006 r., V CSK 185/05 (OSNC 2006, nr 12, poz. 208), że małżonek, którego prawo do korzystania z mieszkania w celu zaspokojenia potrzeb rodziny wynika z art. 28 1 k.r.o. jest lokatorem w rozumieniu art. 2 ust. 1 pkt 1 u.o.p.l. Trzeba także zauważyć, że wprawdzie w tamtej sprawie mężowi pozwanej przysługiwało prawo własności mieszkania, a nie lokatorskie spółdzielcze prawo do lokalu, niemniej w obydwu wypadkach sytuacja prawna uprawnionego do mieszkania tylko na postawie stosunku rodzinnego małżonków była identyczna z punktu widzenia unormowania zawartego w art. 13 ust. 2 ustawy z dnia 24 czerwca 1994 r. o własności lokali (jedn. tekst: Dz.U. z 2000 r. Nr 80, poz. 903 ze zm. - dalej: "u.w.l."). Jak trafnie podniesiono w literaturze, osoby są współlokatorami także wtedy, gdy uprawnienie jednej z nich do korzystania z lokalu wywodzi się z prawa drugiego. Poza tym, choć lokal jest przedmiotem przysługującego wyłącznie pozwanemu spółdzielczego prawa do lokalu, jednak do ochrony tego prawa na podstawie art. 9 ust. 6 ustawy z dnia 15 grudnia 2000 r. o spółdzielniach mieszkaniowych (jedn. tekst: Dz.U. z 2003 r. Nr 119, poz. 1116 ze zm.) stosuje się odpowiednio przepisy o ochronie własności. Z użycia czasu teraźniejszego w tezie wyroku z dnia 21 marca 2006 r., V CSK 185/05, wynika, że Sąd Najwyższy oceniał status małżonka, któremu wobec nierozwiązania małżeństwa nadal przysługiwało uprawnienie wynikające z unormowania zawartego w art. 28 1 k.r.o. Wynika to jednoznacznie z uzasadnienia tego wyroku, w którym status lokatora pozwanych powiązany został z rodzinnym uprawnieniem do korzystania z lokalu. Skoro więc z chwilą orzeczenia rozwodu małżonek traci uprawnienie do korzystania z mieszkania wynikające z unormowania zawartego w art. 28 1 k.r.o., to tym samym traci status lokatora w rozumieniu art. 2 ust. 1 pkt 1 u.o.p.l. Wprawdzie w takim wypadku w razie żądania eksmisji powódki przez pozwanego przysługiwałaby jej ochrona związana z uprawnieniem do lokalu socjalnego oraz do tzw. moratorium zimowego (por. wyrok Sądu Najwyższego z dnia 26 marca 2003 r., II CK 91/02, nie publ.), niemniej z chwilą rozwiązania małżeństwa przez rozwód i automatycznej utraty statusu współlokatora przestaje być uprawniona do żądania na podstawie art. 13 ust. 2 u.o.p.l. eksmisji byłego małżonka wyłącznie uprawnionego do lokalu. Jak z tego wynika, "interwencyjne" działanie dla dobra rodziny tego unormowania nie idzie tak daleko, ażeby uprawniało do skutecznego żądania przez osobę nieuprawnioną, choć narażoną na naganne zachowania byłego małżonka, do eksmisji z jego mieszkania. Zresztą nie jest to wypadek jedyny, gdyż identyczna sytuacja wystąpi, gdyby z żądaniem eksmisji na podstawie na podstawie art. 13 ust. 2 u.w.l. wystąpił małżonek lub były małżonek przeciwko współmałżonkowi wyłącznemu właścicielowi mieszkania, albowiem taki uprawniony nie jest lokatorem w rozumieniu art. 2 ust. 1 pkt 1 u.o.p.l. Wprawdzie w sprawie rozwodowej małżonkowi przysługuje uprawnienie wynikające z art. 28 1 k.r.o. i pozostaje on lokatorem w rozumieniu art. 2 ust. 1 pkt 1 u.o.p.l., a w konsekwencji jest podmiotem uprawnionym do wytoczenia powództwa na podstawie art. 13 ust. 2 u.o.p.l., niemniej rozpoznawane zagadnienie dotyczy orzeczenia eksmisji w wyroku rozwodowym. Na podstawie określonej w art. 58 § 2 zdanie drugie k.r.o. eksmisja może być orzeczona tylko w razie rozwiązania małżeństwa, w następstwie czego rodzinne uprawnienie do mieszkania wygasa i małżonek staje się byłym współmałżonkiem małżonka wyłącznie uprawnionego, tracąc jednocześnie status współlokatora, a w konsekwencji staje się osobą, której nie przysługuje jakikolwiek - samoistny ani pochodny - tytuł prawny do mieszkania. Mając na względzie procesowy aspekt unormowania zawartego w art. 58 § 2 zdanie drugie k.r.o., tj. że orzeczenie eksmisji w wyroku rozwodowym jest dopuszczalne na wypadek rozwiązania nim małżeństwa, materialna ocena tej normy powinna uwzględniać założenie orzeczenia rozwodu. Potwierdza to struktura wyroku rozwodowego, w którym dopiero po wyrzeczeniu rozwiązania małżeństwa następuje rozstrzygnięcie w przedmiocie eksmisji. Dokonana wykładnia ma także mocne oparcie w wyrażonej w art. 64 ust. 2 Konstytucji zasadzie ochrony praw podmiotowych, która może być ograniczona tylko w drodze ustawy i tylko w zakresie, w jakim nie narusza ich istoty. Żaden z obowiązujących przepisów prawa cywilnego nie uzasadnia dopuszczalności orzeczenia eksmisji wyłącznie uprawnionego do mieszkania, np. jego właściciela, przez osobę której do przedmiotu żądania nie przysługuje jakikolwiek tytuł prawny. Z tych względów podjęto uchwałę, jak na wstępie. Uchwała Sądu Najwyższego z dnia 15 września 1978 r. III CZP 57/78 Powództwo o przedłużenie obowiązku alimentacyjnego małżonka rozwiedzionego, który nie został uznany za winnego rozkładu pożycia małżeńskiego, może być wytoczone także po upływie pięcioletniego terminu określonego w art. 60 § 3 k.r.o. OSNC 1979/4/66 2307 Dz.U.2012.788: art. 60 glosa: Piątowski J.S. Glosa do uchwały SN z dnia 15 września 1978 r., III CZP 57/78. glosa: Krzemiński Z. Glosa do uchwały SN z dnia 15 września 1978 r., III CZP 57/78. Skład orzekający Przewodniczący: Sędzia SN J. Ignatowicz (sprawozdawca). Sędziowie SN: J. Pietrzykowski, S. Dmowski. Sentencja Sąd Najwyższy, w sprawie z powództwa Elżbiety M. przeciwko Eugeniuszowi N. o alimenty, po rozpoznaniu na posiedzeniu jawnym zagadnienia prawnego przekazanego przez Sąd Wojewódzki we Włocławku postanowieniem z dnia 24 marca 1978 r. do rozstrzygnięcia w trybie art. 391 k.p.c. "Czy powództwo o przedłużenie terminu trwania obowiązku alimentacyjnego może być wytoczone po upływie pięcioletniego terminu z art. 60 § 3 zd. 2 k.r.o.?" uchwalił: Powództwo o przedłużenie obowiązku alimentacyjnego małżonka rozwiedzionego, który nie został uznany za winnego rozkładu pożycia małżeńskiego, może być wytoczone także po upływie pięcioletniego terminu określonego w art. 60 § 3 k.r.o. Uzasadnienie faktyczne W myśl art. 60 § 3 k.r.o. obowiązek alimentacyjny małżonka, który nie został uznany za winnego rozkładu pożycia, wygasa z upływem pięciu lat od orzeczenia rozwodu, chyba że ze względu na wyjątkowe okoliczności sąd, na żądanie uprawnionego, przedłuży wymieniony termin pięcioletni. Przepis ten nie rozstrzyga zagadnienia objętego pytaniem prawnym przedstawionym Sądowi Najwyższemu do rozstrzygnięcia, tzn. kwestii, w jakim czasie b. małżonek domagający się przedłużenia obowiązku alimentacyjnego drugiego b. małżonka może wystąpić z odpowiednim żądaniem (wytoczyć odpowiednie powództwo - uchwała SN z 26.II.1970 r., III CZP 109/69, OSNCP 1970, poz. 181): czy tylko przed upływem pięcioletniego terminu, czy także po jego upływie. Ta jednak okoliczność przemawia za odpowiedzią, w myśl której pięcioletni termin, przewidziany w art. 60 § 3 k.r.o., nie ogranicza małżonka uprawnionego, gdy chodzi o samo wystąpienie z żądaniem przedłużenia obowiązku alimentacyjnego. Skoro bowiem ustawodawca nie wprowadza czasowego ograniczenia dla dochodzenia tego żądania, to ograniczenia tego nie można przyjmować w drodze wykładni. Wykładni takiej nie może w szczególności uzasadniać wysuwany czasem argument, według którego konieczność wytoczenia powództwa o przedłużenie obowiązku alimentacyjnego przed upływem pięcioletniego terminu wynika z istoty przekształcenia. Inaczej mówiąc, późniejsze wytoczenie powództwa o przedłużenie nie jest - w myśl tego poglądu - dopuszczalne, gdyż nie można przedłużyć obowiązku, który już wygasł. U podłoża tego rozumowania leży więc założenie, że wyrok przedłużający obowiązek alimentacyjny b. małżonka ma charakter konstytutywny. Wyrok taki ma istotnie - jak to wyjaśnił Sąd Najwyższy w powołanej wyżej uchwale - taki charakter, ale to nie przesądza zagadnienia. Zgodnie bowiem z utrwalonym w orzecznictwie i doktrynie poglądem także wyroki konstytutywne mogą mieć moc wsteczną, jeżeli to wynika z woli ustawodawcy lub istoty danego stosunku. Takiej woli dał właśnie wyraz ustawodawca w art. 60 § 3 k.r.o., skoro - przewidując wygaśnięcie obowiązku alimentacyjnego z upływem pięcioletniego okresu oraz możliwość jego przedłużenia - nie wprowadził terminu dla dochodzenia wspomnianego żądania. Powyższe rozumowanie znajduje wsparcie w argumentach natury społecznej. Jak bowiem uczy doświadczenie, okoliczności wymagające przedłużenia obowiązku alimentacyjnego występują z reguły dopiero po upływie dłuższego czasu licząc do chwili orzeczenia rozwodu, to zaś powoduje, że b. małżonek, potrzebujący pomocy alimentacyjnej od drugiego b. małżonka, będący z reguły osobą starszą i często nieporadną, nie zawsze jest w stanie wytoczyć powództwo przed upływem pięcioletniego terminu, o którym mowa. Odmienna przeto wykładnia od przyjętej w niniejszej uchwale prowadziłaby niejednokrotnie do pozbawienia osób znajdujących się w ciężkiej sytuacji koniecznych dla nich środków utrzymania, pomimo że środki te są w stanie łożyć ich byli małżonkowie. Z zasad powyższych należało na postawione Sądowi Najwyższemu do rozstrzygnięcia pytanie prawne odpowiedzieć jak w sentencji uchwały. 17.05.2013 Uchwała z dnia 15 września 1978 r., Sąd Najwyższy- III CZP 57/78 
